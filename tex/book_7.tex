\section[陳情表\quad{\small 李密}]{{\normalsize 李密}\quad 陳情表}
臣\ProperName{密}言：臣以險釁，夙遭閔凶。生孩六月，慈父見背。行年四歲，舅奪母志。祖母\ProperName{劉}，愍臣孤弱，躬親撫養。臣少多疾病，九歲不行，零丁孤苦，至于成立。既無叔伯，終鮮兄弟；門衰祚薄，晚有兒息。外無朞功強近之親，內無應門五尺之僮；煢煢孑立，形影相弔。而\ProperName{劉}夙嬰疾病，常在牀蓐；臣侍湯藥，未曾廢離。

逮奉聖朝，沐浴清化。前太守臣\ProperName{逵}察臣孝廉，後刺史臣\ProperName{榮}舉臣秀才。臣以供養無主，辭不赴命。詔書特下，拜臣郎中，尋蒙國恩，除臣洗馬。猥以微賤，當侍東宮，非臣隕首所能上報。臣具以表聞，辭不就職。詔書切峻，責臣逋慢。郡縣逼迫，催臣上道；州司臨門，急於星火。臣欲奉詔奔馳，則\ProperName{劉}病日篤；欲苟順私情，則告訴不許。臣之進退，實爲狼狽。

伏惟聖朝以孝治天下，凡在故老，猶蒙矜育，況臣孤苦，特爲尤甚。且臣少事僞朝，歷職郎署，本圖宦達，不矜名節。今臣亡國賤俘，至微至陋，過蒙拔擢，寵命優渥\endnote{\BookTitle{觀止}脱「寵命優渥」，據\BookTitle{文選}補。}，豈敢盤桓，有所希冀！但以\ProperName{劉}日薄西山，氣息奄奄，人命危淺，朝不慮夕。臣無祖母，無以至今日；祖母無臣，無以終餘年。母孫二人，更相爲命。是以區區，不能廢遠。臣\ProperName{密}今年四十有四，祖母\ProperName{劉}今年九十有六，是臣盡節於陛下之日長，報養\ProperName{劉}之日短也。烏鳥私情，願乞終養！

臣之辛苦，非獨\ProperName{蜀}之人士及二州牧伯所見明知，皇天后土，實所共鑒。願陛下矜愍愚誠，聽臣微志，庶\ProperName{劉}僥倖，保卒餘年。臣生當隕首，死當結草。

臣不勝犬馬怖懼之情，謹拜表以聞。 

\theendnotes

\section[蘭亭集序\quad{\small 王羲之}]{{\normalsize 王羲之}\quad \ProperName{蘭亭}集序}
\ProperName{永和}九年，歲在癸丑，暮春之初，會于\ProperName{會稽}\ProperName{山陰}之\ProperName{蘭亭}，脩稧事也。羣賢畢至，少長咸集。此地有崇山峻嶺，茂林脩竹，又有清流激湍，映帶左右，引以爲流觴曲水，列坐其次。雖無絲竹管弦之盛，一觴一詠，亦足以暢敘幽情。

是日也，天朗氣清，恵風和暢，仰觀宇宙之大，俯察品類之盛，所以遊目騁懷，足以極視聽之娛，信可樂也。

夫人之相與，俯仰一世，或取諸懷抱，悟\endnote{\BookTitle{觀止}作「晤」，據\BookTitle{晉書}等改。}言一室之内，或因寄所託，放浪形骸之外。雖趣舍萬殊，静躁不同，當其欣於所遇，暫得於己，快然自足，不知老之将至\endnote{\BookTitle{觀止}「不知」上有「曾」字，據\BookTitle{晉書}等刪。}。及其所之旣惓，情随事遷，感慨係之矣。向之所欣，俛仰之閒以爲陳迹，猶不能不以之興懷。況脩短随化，終期於盡。古人云：「死生亦大矣。」豈不痛哉！

每攬昔人興感之由，若合一契，未嘗不臨文嗟悼，不能喻之於懷。固知一死生爲虛誕，齊\ProperName{彭}殤爲妄作。後之視今，亦猶今之視昔，悲夫！故列敘時人，錄其所述，雖世殊事異，所以興懷，其致一也。後之覽者，亦将有感於斯文。

\theendnotes

\section[歸去來辭\quad{\small 陶淵明}]{{\normalsize 陶淵明}\quad 歸去來辭}
歸去來兮，田園將蕪胡不歸？旣自以心爲形役，奚惆悵而獨悲？悟已往之不諫，知來者之可追。實迷途其未遠，覺今是而昨非。舟遙遙以輕颺，風飄飄而吹衣。問征夫以前路，恨晨光之熹微。乃瞻衡宇，載欣載奔。僮僕歡迎，稚子候門。三徑就荒，松菊猶存。攜幼入室，有酒盈罇。引壺觴以自酌，眄庭柯以怡顏。倚南牕以寄傲，審容膝之易安。園日涉以成趣，門雖設而常關。策扶老以流憩，時矯首而遐觀。雲無心以出岫，鳥倦飛而知還。景翳翳以將入，撫孤松而盤桓。歸去來兮，請息交以絕游。世與我而相遺，復駕言兮焉求？悅親戚之情話，樂琴書以消憂。農人告余以春及，將有事于西疇。或命巾車，或棹孤舟。既窈窕以尋壑，亦崎嶇而經丘\endnote{\BookTitle{觀止}作避諱「邱」，改回。}。木欣欣以向榮，泉涓涓而始流。善萬物之得時，感吾生之行休。已矣乎！寓形宇內復幾時，曷不委心任去留？胡爲乎遑遑欲何之？富貴非吾願，帝鄉不可期。懷良辰以孤往，或植杖而耘耔。登東皋以舒嘯，臨清流而賦詩。聊乘化以歸盡，樂夫天命復奚疑？ 

\theendnotes

\section[桃花源記\quad{\small 陶淵明}]{{\normalsize 陶淵明}\quad 桃花源記}
\ProperName{晉}\ProperName{太元}中，\ProperName{武陵}人捕魚爲業。緣溪行，忘路之遠近，忽逢桃花林，夾岸數百步，中無雜樹，芳草鮮美，落英繽紛。漁人甚異之。復前行，欲窮其林，林盡水源，便得一山，山有小口，髣髴若有光。便捨船從口入，初極狹，纔通人，復行數十步，豁然開㓪，土地平曠，屋舍儼然。有良田、美池、桑竹之屬。阡陌交通，雞犬相聞。其中往來種作，男女衣着，悉如外人。黃髪垂髫，並怡然自樂。見漁人乃大驚，問所從來，具答之。便要還家，設酒殺雞作食。村中聞有此人，咸來問訊。自云先世避秦時亂，率妻子邑人，來此絶境，不復出焉，遂與外人間隔。問今是何世，乃不知有\ProperName{漢}，無論\ProperName{魏}\ProperName{晉}。此人一一爲具言所聞，皆歎惋。餘人各復延至其家，皆出酒食，停數日，辭去。此中人語云：「不足爲外人道也！」旣出，得其船，便扶向路，處處誌之，及郡下。詣太守說如此，太守即遣人隨其往，尋向所誌，遂迷不復得路。\ProperName{南陽}\ProperName{劉子驥}，髙尚士也，聞之，欣然親往，未果，尋病終，後遂無問津者。

\section[五柳先生傳\quad{\small 陶淵明}]{{\normalsize 陶淵明}\quad 五柳先生傳}
先生不知何許人也，亦不詳其姓字。宅邊有五柳樹，因以爲號焉。閑靜少言，不慕榮利。好讀書，不求甚解，毎有會意，便欣然忘食。性嗜酒，家貧不能常得，親舊知其如此，或置酒而招之。造飲輒盡，期在必醉，旣醉而退，曾不吝情去留。環堵蕭然，不蔽風日，短褐穿結，簞瓢屢空，晏如也。常著文章自娛，頗示己志。忘懷得失，以此自終。贊曰：

\ProperName{黔婁}有言：「不戚戚於貧賤，不汲汲於富貴。」極其言茲若人之儔乎？酣\endnote{\BookTitle{觀止}作「銜」，據\BookTitle{陶淵明集}改。\ProperName{龔斌}\BookTitle{陶淵明集校箋}：\ProperName{曾}本云，一作「酒酣自得，賦詩樂志」；\ProperName{蘇}寫本、\ProperName{咸豐}本同；「酣」\ProperName{李}本作「酬」。}觴賦詩，以樂其志。\ProperName{無懷}氏之民歟？\ProperName{葛天}氏之民歟？

\theendnotes

\section[北山移文\quad{\small 孔稚珪}]{{\normalsize 孔稚珪}\quad 北山移文}
\ProperName{鍾山}之英，\ProperName{草堂}之靈，馳煙驛路，勒移山庭。夫以耿介拔俗之標，蕭灑出塵之想。度白雪以方絜，干青雲而直上。吾方知之矣。若其亭亭物表，皎皎霞外，芥千金而不盼，屣萬乘其如脫。聞鳳吹於\ProperName{洛}浦，值薪歌於\ProperName{延}瀨。固亦有焉。豈其終始參差，蒼黃翻覆，淚\ProperName{翟子}之悲，慟\ProperName{朱公}之哭。乍迴跡以心染，或先貞而後黷，何其謬哉！嗚呼，\ProperName{尚生}不存，\ProperName{仲氏}既往，山阿寂寥，千載誰賞？

世有\ProperName{周子}，儁俗之士，旣文旣博，亦玄亦史。然而學遁\ProperName{東魯}，習隱\ProperName{南郭}。竊吹\ProperName{草堂}，濫巾北岳。誘我松桂，欺我雲壑。雖假容於江皋，乃纓情於好爵。其始至也，將欲排\ProperName{巢父}，拉\ProperName{許由}，傲百氏。蔑王侯。風情張日，霜氣橫秋。或歎幽人長往，或怨王孫不游。談空空於釋部，覈玄玄於道流。\ProperName{務光}何足比，\ProperName{涓子}不能儔。

及其鳴騶入谷，鶴書赴隴，形馳魄散，志變神動。爾乃眉軒席次，袂聳筵上。焚芰製而裂荷衣，抗塵容而走俗狀。風雲悽其帶憤，石泉咽而下愴。望林巒而有失，顧草木而如喪。至其鈕金章，綰墨綬。跨屬城之雄，冠百里之首。張英風於海甸，馳妙譽於\ProperName{浙右}。道帙長擯，法筵久埋。敲扑喧囂犯其慮，牒訴倥傯裝其懷。\BookTitle{琴歌}既斷，\BookTitle{酒賦}無續。常綢繆於結課，每紛綸於折獄。籠\ProperName{張}\ProperName{趙}於往圖，架\ProperName{卓}\ProperName{魯}於前籙。希蹤\ProperName{三輔}豪，馳聲\ProperName{九州}牧。使我\endnote{\ProperName{觀止}作「其」，據\BookTitle{文選}改。}高霞孤映，明月獨舉，青松落陰，白雲誰侶？礀戶摧絕無與歸，石逕荒涼徒延佇。至於還飈入幕，寫霧出楹，蕙帳空兮夜鶴怨，山人去兮曉猨驚。昔聞投簪逸海岸，今見解蘭縛塵纓。

於是南岳獻嘲，北隴騰笑。列壑爭譏，攢峯竦誚。慨遊子之我欺，悲無人以赴弔。故其林慙無盡，澗愧不歇。秋桂遣風，春蘿罷月。騁西山之逸議，馳東皋之素謁。今又促裝下邑，浪拽\endnote{\ProperName{觀止}作「栧」，據\BookTitle{文選}改。}上京。雖情投於魏闕，或假步於山扃。豈可使芳杜厚顏，薜荔蒙恥，碧嶺再辱，丹崖重滓，塵游躅於蕙路，汙淥池以洗耳？宜扃岫幌，掩雲關。斂輕霧，藏鳴湍。截來轅於谷口，杜妄轡於郊端。於是叢條瞋膽，疊穎怒魄，或飛柯以折輪，乍低枝而掃跡。請迴俗士駕，爲君謝逋客。

\theendnotes

\section[諫太宗十思疏\quad{\small 魏徵}]{{\normalsize 魏徵}\quad 諫\ProperName{太宗}十思疏}
臣聞求木之長者，必固其根本；欲流之遠者，必浚其泉源；思國之安者，必積其德義。源不深而望流之遠，根不固而求木之長？德不厚而思國之治\endnote{\BookTitle{觀止}作「安」，\BookTitle{冊府元龜}、\BookTitle{文章辨體}同，\BookTitle{舊唐書}及各集作「治」，據改，\BookTitle{貞觀政要}作「理」。}，臣雖下愚，知其不可，而況於明哲乎！人君當神器之重，居域中之大\endnote{各本「居域中之大」下有「將崇極天之峻，永保無疆之休」句，\BookTitle{觀止}省文，\BookTitle{文章辨體}同。}。不念居安思危，戒奢以儉\endnote{各本下有「德不處其厚，情不勝其欲」，\BookTitle{觀止}省文，\BookTitle{文章辨體}同。}，斯亦伐根以求木茂，塞源而欲流長者\endnote{\BookTitle{觀止}無「者」字，\BookTitle{文章辨體}同，據各本補。}也。

凡百\endnote{\BookTitle{觀止}作「昔」，\BookTitle{文章辨體}同，據各本改。}元首，承天景命\endnote{各本「承天景命」下有「莫不殷憂而道著，功成而德衰」句\BookTitle{觀止}省文，\BookTitle{文章辨體}同。}。有善始者實繁，能\endnote{\BookTitle{觀止}無「能」字，\BookTitle{文章辨體}同，據各本補。}克終者蓋寡，豈其取之易而\endnote{\BookTitle{觀止}無「而」字，\BookTitle{文章辨體}同，據各本補。}守之難乎？\endnote{各本「守之難乎」下有「昔取之而有餘，今守之而不足，何也？」\BookTitle{觀止}省文，\BookTitle{文章辨體}同。}蓋\endnote{\BookTitle{觀止}同\BookTitle{文章辨體}，各本作「夫」。}在殷憂必竭誠以待下，既得志則縱情以傲物。竭誠則\ProperName{胡}\endnote{\BookTitle{觀止}作「吳」，據各本改。}\ProperName{越}爲一體，傲物則骨肉爲行路。雖董之以嚴刑，振之以威怒，終茍免而不懷仁，貌恭而不心服。怨不在大，可畏惟人。載舟覆舟，所宜深愼，奔車朽索，其可忽乎！\endnote{各本「其可忽乎」下有「奔車朽索，其可忽乎」，\BookTitle{觀止}省文，\BookTitle{文章辨體}同。}

誠\endnote{各本「誠」上有「君人者」，\BookTitle{觀止}省文，\BookTitle{文章辨體}同。}能見可欲則思知足以自戒，將有所作則思知止以安人，念高危則思謙沖而自牧，懼滿溢則思江海下百川，樂盤遊則思三驅以爲度，憂懈怠則思愼始而敬終，慮壅蔽則思虛心以納下，想\endnote{\BookTitle{觀止}作「懼」，\BookTitle{文章辨體}同，據各本改。}讒邪則思正身以黜惡，恩所加則思無因喜以謬賞，罰所及則思無因\endnote{\BookTitle{觀止}作「以」，\BookTitle{文章辨體}同，據各本改。}怒而濫刑。總此十思，弘\endnote{\BookTitle{觀止}避諱作「宏」，據各本改。}茲九德，簡能而任之，擇善而從之。則智者盡其謀，勇者竭其力，仁者播其惠，信者效其忠。文武並用，垂拱而治\endnote{「文武並用，垂拱而治」：\BookTitle{觀止}同\BookTitle{文章辨體}，各本作：「文武爭馳，君臣無事，可以盡豫遊之樂，可以養\ProperName{松}\ProperName{喬}之壽，鳴琴垂拱，不言而化。」\ProperName{羅士琳}\BookTitle{舊唐書校勘記}：「君臣無事」\BookTitle{御覽}同\BookTitle{英華}作「在君」。}，何必勞神苦思，代百司之職役哉！
\endnote{「代百司之職役哉」：\BookTitle{觀止}同\BookTitle{文章辨體}，各本作：「代下司職，役聰明之耳目，虧無爲之大道哉！」}

\theendnotes

\section[爲徐敬業討武曌檄\quad{\small 駱賓王}]{{\normalsize 駱賓王}\quad 爲\ProperName{徐敬業}討\ProperName{武曌}檄}
偽臨朝\ProperName{武氏}者，性非和順，地實寒微。昔充\ProperName{太宗}下陳，曾以更衣入侍，洎乎晚節，穢亂春宮。潛隱先帝之私，陰圖後房之嬖。入門見嫉，蛾眉不肯讓人；掩袖工讒，狐媚偏能惑主。踐元后於翬翟，陷吾君於聚麀。加以虺蜴爲心，豺狼成性。近狎邪僻，殘害忠良，殺姊屠兄，弒君鴆母。人神之所同嫉，天地之所不容。猶復包藏禍心，窺竊神器。君之愛子，幽之於別宮；賊之宗盟，委之以重任。嗚呼！\ProperName{霍子孟}之不作，\ProperName{朱虛侯}之已亡。鷰啄皇孫，知\ProperName{漢}祚之將盡；龍漦帝后，識\ProperName{夏}庭之遽衰。

\ProperName{敬業}，\ProperName{皇唐}舊臣，公侯冢子。奉先君之成業，荷本朝之厚恩。\ProperName{宋微子}之興悲，良有以也。\ProperName{袁君山}之流涕，豈徒然哉！是用氣憤風雲，志安社稷，因天下之失望，順宇內之推心，爰舉義旗，以清妖孽。南連\ProperName{百越}，北盡\ProperName{三河}。鐵騎成羣，玉軸相接。\ProperName{海陵}紅粟，倉儲之積靡窮；\ProperName{江}浦黃旗，匡復之功何遠！班聲動而北風起，劍氣衝而南斗平。喑嗚則山岳崩頹，叱咤則風雲變色。以此制敵，何敵不摧？以此圖功，何功不克？

公等或居\ProperName{漢}地，或協\ProperName{周}親，或膺重寄於話言，或受顧命於\ProperName{宣室}。言猶在耳，忠豈忘心。一抔之土未乾，六尺之孤何託？倘能轉禍爲福，送往事居，共立勤王之勳，無廢大君之命，凡諸爵賞，同指山河。若其眷戀窮城，徘徊歧路，坐昧先機之兆，必貽後至之誅。請看今日之域中，竟是誰家之天下！ 

\section[滕王閣序\quad{\small 王勃}]{{\normalsize 王勃}\quad \ProperName{滕王閣}序}
\ProperName{南昌}故郡，\ProperName{洪都}新府。星分翼軫，地接\ProperName{衡}\ProperName{廬}。襟三江而帶五湖，控\ProperName{蠻荊}而引\ProperName{甌越}。物華天寶，龍光射牛斗之墟；人傑地靈，\ProperName{徐孺}下\ProperName{陳蕃}之榻。雄州霧列，俊彩星馳。臺隍枕夷夏之交，賓主盡東南之美。都督\ProperName{閻公}之雅望，棨戟遙臨；\ProperName{宇文}新州之懿範，襜帷暫駐。十旬休暇，勝友如雲。千里逢迎，高朋滿座。騰蛟起鳳，\ProperName{孟學士}之詞宗；紫電青霜，\ProperName{王將軍}之武庫。家君作宰，路出名區。童子何知，躬逢勝餞。

時維九月，序屬三秋。潦水盡而寒潭清，煙光凝而暮山紫。儼驂騑於上路，訪風景於崇阿。臨帝子之長洲，得仙人之舊館。層巒聳翠，上出重霄；飛閣流丹，下臨無地。鶴汀鳧渚，窮島嶼之縈廻；桂殿蘭宮，列岡巒之體勢。

披繡闥，俯雕甍。山原曠其盈視，川澤盱其駭矚。閭閻撲地，鐘鳴鼎食之家；舸艦彌\endnote{\BookTitle{觀止}作「迷」，\BookTitle{事類備要}、\BookTitle{事文類聚}、\BookTitle{文章辨體彙選}同，\BookTitle{文苑英華}、\BookTitle{王子安集}、\BookTitle{全唐文}作「彌」，據改。}津，青雀黃龍之軸。虹銷雨霽，彩徹雲衢。落霞與孤鶩齊飛，秋水共長天一色。漁舟唱晚，響窮\ProperName{彭蠡}之濱；雁陣驚寒，聲斷\ProperName{衡陽}之浦。

遙吟俯暢，逸興遄飛。爽籟發而清風生，纖歌凝而白雲遏。\ProperName{睢園}綠竹，氣凌\ProperName{彭澤}之樽；\ProperName{鄴水}朱華，光照\ProperName{臨川}之筆。四美具，二難幷。窮睇盼\endnote{\BookTitle{觀止}作「眄」，各本作「盼」，據改。}於中天，極娛遊於暇日。天高地迥，覺宇宙之無窮；興盡悲來，識盈虛之有數。望\ProperName{長安}於日下，指\ProperName{吳會}於雲間。地勢極而\ProperName{南溟}深，天柱高而北辰遠。關山難越，誰悲失路之人；萍水相逢，盡是他鄉之客。懷帝閽而不見，奉\ProperName{宣室}以何年？

嗟乎！\endnote{\BookTitle{觀止}作「嗚呼」，\BookTitle{文章辨體彙選}同，據各本改。}時運不齊，命途多舛。\ProperName{馮唐}易老，\ProperName{李廣}難封。屈\ProperName{賈誼}於\ProperName{長沙}，非無聖主；竄\ProperName{梁鴻}於海曲，豈乏明時？所賴君子安貧，達人知命。老當益壯，寧知白首之心；窮且益堅，不墜青雲之志。酌\ProperName{貪泉}而覺爽，處涸轍以猶懽。北海雖賒，扶搖可接；東隅已逝，桑榆非晚。\ProperName{孟嘗}高潔，空懷報國之情\endnote{\BookTitle{觀止}作「心」，\BookTitle{事類備要}、\BookTitle{文章辨體彙選}同，各本作「情」，據改，\BookTitle{事文類聚}作「思」。}；\ProperName{阮籍}猖狂，豈效窮途之哭？

\ProperName{勃}，三尺微命，一介書生，無路請纓，等\ProperName{終軍}之弱冠；有懷投筆，慕\ProperName{宗慤}之長風。捨簪笏於百齡，奉晨昏於萬里。非\ProperName{謝家}之寶樹，接\ProperName{孟氏}之芳鄰。他日趨庭，叨陪\ProperName{鯉}對；今晨捧袂，喜托龍門。\ProperName{楊意}不逢，撫凌雲而自惜；\ProperName{鍾期}既遇，奏\BookTitle{流水}以何慚？

嗚呼！勝地不常，盛筵難再。\ProperName{蘭亭}已矣，\ProperName{梓澤}丘\endnote{\BookTitle{觀止}作「坵」，各集作「丘」，據改，\BookTitle{全唐文}作「邱」。}墟。臨別贈言，幸承恩於偉餞；登高作賦，是所望於羣公。敢竭鄙誠，恭疏短引。一言均賦，四韻俱成。請灑潘江，各傾陸海云爾。\endnote{「請灑潘江各傾陸海云爾」\BookTitle{觀止}無，\BookTitle{事類備要}、\BookTitle{事文類聚}、\BookTitle{文章辨體彙選}同，據各集補。}
\begin{center}
\begin{tabular}{ll}
\ProperName{滕王}高閣臨江渚，&佩玉鳴鸞罷歌舞。\\
畫棟朝飛南浦雲，&珠簾暮捲西山雨。\\
閒雲潭影日悠悠，&物換星移幾度秋。\\
閣中帝子今何在？&檻外\ProperName{長江}空自流！
\end{tabular}
\end{center}
\theendnotes

\section[與韓荊州書\quad{\small 李白}]{{\normalsize 李白}\quad 與\ProperName{韓荊州}書}
\ProperName{白}聞天下談士相聚而言曰：生不用萬戶侯，但願一識\ProperName{韓荊州}。何令人之景慕一至於此耶？豈不以有\ProperName{周公}之風，躬吐握之事，使海內豪俊奔走而歸之，一登\ProperName{龍門}，則聲譽十倍！所以龍盤鳳逸之士，皆欲收名定價於君侯。願君侯不以富貴而驕之，寒賤而忽之，則三千賓中有\ProperName{毛遂}，使\ProperName{白}得脫穎而出，即其人焉。\ProperName{白}\ProperName{隴西}布衣，流落\ProperName{楚}、\ProperName{漢}。十五好劍術，徧干諸侯；三十成文章，歷抵卿相。雖長不滿七尺，而心雄萬夫。王公大臣許與氣義。此疇曩心跡，安敢不盡於君侯哉？

君侯制作侔神明，德行動天地，筆參造化，學究於天人。幸願開張心顏，不以長揖見拒。必若接之以高宴，縱之以清談，請日試萬言，倚馬可待。今天下以君侯爲文章之司命，人物之權衡，一經品題，便作佳士。而君侯何惜階前盈尺之地，不使\ProperName{白}揚眉吐氣，激昂青雲耶？

昔\ProperName{王子師}爲\ProperName{豫州}，未下車即辟\ProperName{荀慈明}；既下車又辟\ProperName{孔文舉}。\ProperName{山濤}作\ProperName{冀州}，甄拔三十餘人，或爲侍中、尚書，先代所美。而君侯亦薦一\ProperName{嚴協律}，入爲秘書郎。中間\ProperName{崔宗之}、\ProperName{房爲祖}、\ProperName{黎昕}、\ProperName{許瑩}之徒，或以才名見知，或以清白見賞。\ProperName{白}每觀其銜恩撫躬，忠義奮發，以此感激，知君侯推赤心於諸賢腹中，所以不歸他人而願委身國士。儻急難有用，敢效微驅。

且人非\ProperName{堯}、\ProperName{舜}，誰能盡善？\ProperName{白}謨猷籌畫，安能自矜？至於制作，積成卷軸，則欲塵穢視聽，恐雕蟲小伎，不合大人。若賜觀芻蕘，請給{以}\endnote{\BookTitle{觀止}脱「以」字，據\BookTitle{李白集}校本補。}紙筆，兼之書人。然後退掃閒軒，繕寫呈上。庶青萍、結綠，長價於\ProperName{薛}、\ProperName{卞}之門。幸惟下流大開獎飾，惟君侯圖之。

\theendnotes 

\section[春夜宴桃李園序\quad{\small 李白}]{{\normalsize 李白}\quad 春夜宴桃李園序}
夫天地者，萬物之逆旅也；光陰者，百代之過客也。而浮生若夢，爲歡幾何？古人秉燭夜遊，良有以也。況陽春召我以煙景，大塊假我以文章。會桃花之芳園，序天倫之樂事。羣季俊秀，皆爲\ProperName{惠連}；吾人詠歌，獨慚\ProperName{康樂}。幽賞未已，高談轉清。開瓊筵以坐花，飛羽觴而醉月。不有佳詠，何伸雅懷？如詩不成，罰依\ProperName{金谷}酒數。

\section[弔古戰場文\quad{\small 李華}]{{\normalsize 李華}\quad 弔古戰場文}
浩浩乎平沙無垠，敻不見人，河水縈帶，羣山糾紛。黯兮慘悴，風悲日曛。蓬斷草枯，凜若霜晨。鳥飛不下，獸鋌亡羣。亭長告余曰：「此古戰場也。常覆三軍，往往鬼哭，天陰則聞。」

傷心哉！\ProperName{秦}歟？\ProperName{漢}歟？將近代歟？吾聞夫\ProperName{齊}\ProperName{魏}徭戌，\ProperName{荊}\ProperName{韓}召募，萬里奔走，連年暴露。沙草晨牧，河冰夜渡；地闊天長，不知歸路。寄身鋒刃，腷臆誰訴？\ProperName{秦}\ProperName{漢}而還，多事四夷；中州耗斁，無世無之。古稱\ProperName{戎夏}，不抗王師。文教失宣，武臣用奇；奇兵有異於仁義，王道迂闊而莫爲。

嗚呼噫嘻！吾想夫北風振漠，\ProperName{胡}兵伺便。主將驕敵，期門受戰。野豎旄旗，川迴組練。法重心駭，威尊命賤。利鏃穿骨，驚沙入面。主客相搏，山川震眩。聲{析}江河，勢崩雷電。

至若窮陰凝閉，凜冽海隅；積雪沒脛，堅冰在鬚。鷙鳥休巢，征馬踟躕，繒纊無溫，墮指裂膚。當此苦寒，天假強\ProperName{胡}，憑陵殺氣，以相剪屠。徑截輜重，橫攻士卒；都尉新降，將軍{復}\endnote{\BookTitle{觀止}作「覆」，據各集改。}沒。屍填巨港之岸，血滿\ProperName{長城}之窟。無貴無賤，同爲枯骨，可勝言哉！鼓衰兮力盡，矢竭兮弦絕。白刃交兮寶刀折，兩軍蹙兮生死決。降矣哉，終身夷狄；戰矣哉，骨暴沙礫。鳥無聲兮山寂寂，夜正長兮風淅淅。魂魄結兮天沈沈，鬼神聚兮雲冪冪。日光寒兮草短，月色苦兮霜白。傷心慘目，有如是耶？

吾聞之：\ProperName{牧}用\ProperName{趙}卒，大破\ProperName{林胡}，開地千里，遁逃\ProperName{匈奴}。\ProperName{漢}傾天下，財殫力痡。任人而已，其在多乎？\ProperName{周}逐\ProperName{獫狁}，北至\ProperName{太原}，既城朔方，全師而還。飲至策勳，和樂且閑。穆穆棣棣，君臣之間。\ProperName{秦}起\ProperName{長城}，竟海爲關，荼毒生靈，萬里朱殷。\ProperName{漢}擊\ProperName{匈奴}，雖得\ProperName{陰山}，枕骸徧野，功不補患。

蒼蒼蒸民，誰無父母？提攜捧負，畏其不壽。誰無兄弟，如手如足？誰無夫婦，如賓如友？生也何恩，殺之何咎？其存其沒，家莫聞知。人或有言，將信將疑。悁悁心目，寢寐見之。布奠傾觴，哭望天涯。天地爲愁，草木淒悲。弔祭不至，精魂何依？必有兇年，人其流離。鳴呼噫嘻！時耶命耶？從古如斯。爲之奈何，守在四夷。

\theendnotes

\section[陋室銘\quad{\small 劉禹錫}]{{\normalsize 劉禹錫\endnote{疑委託。}}\quad 陋室銘}
山不在高，有仙則名。水不在深，有龍則靈。斯是陋室，惟吾德馨。苔痕上堦綠、草色入簾青。談笑有鴻儒、往來無白丁。可以調素琴，閱金經。無絲竹之亂耳，無案牘之勞形。\ProperName{南陽}\ProperName{諸葛廬}、\ProperName{西蜀}\ProperName{子雲亭}，孔子云：何陋之有。

\theendnotes

\section[阿房宮賦\quad{\small 杜牧}]{{\normalsize 杜牧}\quad \ProperName{阿房宮}賦}
六王畢，四海一。\ProperName{蜀}山兀，\ProperName{阿房}出。覆壓三百餘里，隔離天日。\ProperName{驪山}北構而西折，直走\ProperName{咸陽}。二川溶溶，流入宮牆。五步一樓，十步一閣。廊腰縵迴，簷牙高啄。各抱地勢，鉤心鬬角。盤盤焉，囷囷焉，蜂房水渦，矗不知乎幾千萬落。長橋臥波，未雲何龍？複道行空，不霽何虹？高低冥迷，不知西東。歌臺暖響，春光融融；舞殿冷袖，風雨淒淒。一日之內，一宮之間，而氣候不齊。

妃嬪媵嬙，王子皇孫，辭樓下殿，輦來於\ProperName{秦}，朝歌夜絃，爲\ProperName{秦}宮人。明星熒熒，開妝鏡也；綠雲擾擾，梳曉鬟也；\ProperName{渭}流漲膩，棄脂水也；煙斜霧橫，焚椒蘭也；雷霆乍驚，宮車過也；轆轆遠聽，杳不知其所之也。一肌一容，盡態極妍。縵立遠視，而望幸焉。有不得見者，三十六年。

\ProperName{燕}、\ProperName{趙}之收藏，\ProperName{韓}、\ProperName{魏}之經營，\ProperName{齊}、\ProperName{楚}之精英，幾世幾年，取掠其人，倚疊如山。一旦不能有，輸來其間。鼎鐺玉石，金塊珠礫，棄擲邐迤，\ProperName{秦}人視之，亦不甚惜。嗟乎！一人之心，千萬人之心也。\ProperName{秦}愛紛奢，人亦念其家。奈何取之盡錙銖，用之如泥沙。使負棟之柱，多於南畝之農夫；架梁之椽，多於機上之工女；釘頭磷磷，多於在庾之粟粒；瓦縫參差，多於周身之帛縷；直欄橫檻，多於九土之城郭；管絃嘔啞，多於市人之言語。使天下之人，不敢言而敢怒，獨夫之心，日益驕固。戌卒叫，\ProperName{函谷}舉，\ProperName{楚}人一炬，可憐焦土。

嗚呼！滅六國者，六國也，非\ProperName{秦}也。族\ProperName{秦}者，\ProperName{秦}也，非天下也。嗟夫！使六國各愛其人，則足以拒\ProperName{秦}。\ProperName{秦}復愛六國之人，則遞三世可至萬世而爲君，誰得而族滅也？\ProperName{秦}人不暇自哀而後人哀之。後人哀之而不鑑之，亦使後人而復哀後人也。

\section[原道\quad{\small 韓愈}]{{\normalsize 韓愈}\quad 原道}
博愛之謂仁，行而宜之之謂義，由是而之焉之謂道，足乎己，無待於外之謂德。仁與義，爲定名；道與德，爲虛位：故道有君子小人，而德有凶有吉。\ProperName{老子}之小仁義，非毀之也，其見者小也。坐井而觀天，曰天小者，非天小也；彼以煦煦爲仁，孑孑爲義，其小之也則宜。其所謂道，道其所道，非吾所謂道也；其所謂德，德其所德，非吾所謂德也。凡吾所謂道德云者，合仁與義言之也，天下之公言也；\ProperName{老子}之所謂道德云者，去仁與義言之也，一人之私言也。\ProperName{周}道衰，\ProperName{孔子}沒，火于\ProperName{秦}，\ProperName{黃}\ProperName{老}于\ProperName{漢}，佛于\ProperName{晉}、\ProperName{魏}、\ProperName{梁}、\ProperName{隋}之間，其言道德仁義者，不入于\ProperName{楊}，則入于\ProperName{墨}，不入于\ProperName{老}，則入于佛。入于彼，必出于此。入者主之，出者奴之；入者附之，出者汙之。噫！後之人其欲聞仁義道德之說，孰從而聽之？\ProperName{老}者曰：\ProperName{孔子}，吾師之弟子也。佛者曰：\ProperName{孔子}，吾師之弟子也。爲\ProperName{孔子}者習聞其說，樂其誕而自小也，亦曰：吾師亦嘗師之云爾。不惟舉之於其口，而又筆之於其書。噫！後之人雖欲聞仁義道德之說，其孰從而求之？甚矣，人之好怪也！不求其端，不訊其末，惟怪之欲聞。

古之爲民者四，今之爲民者六；古之教者處其一，今之教者處其三。農之家一，而食粟之家六；工之家一，而用器之家六；賈之家一，而資焉之家六；奈之何民不窮且盜也！古之時人之害多矣。有聖人者立，然後教之以相生養之道。爲之君，爲之師，驅其蟲蛇禽獸而處之中土。寒，然後爲之衣，飢，然後爲之食；木處而顛，土處而病也，然後爲之宮室。爲之工，以贍其器用；爲之賈，以通其有無；爲之醫藥，以濟其夭死，爲之葬埋祭祀，以長其恩愛；爲之禮，以次其先後，爲之樂，以宣其湮鬱；爲之政，以率其怠勌，爲之刑；以鋤其強梗。相欺也，爲之符璽、斗斛、權衡以信之；相奪也，爲之城郭、甲兵以守之。害至而爲之備，患生而爲之防。今其言曰：「聖人不死，大盜不止；剖斗折衡，而民不爭。」嗚呼！其亦不思而已矣！如古之無聖人，人之類滅久矣。何也？無羽毛鱗介以居寒熱也，無爪牙以爭食也。

是故：君者，出令者也；臣者，行君之令而致之民者也；民者，出粟米麻絲，作器皿、通貨財，以事其上者也。君不出令，則失其所以爲君；臣不行君之令而致之民，則失其所以爲臣；民不出粟米麻絲，作器皿、通貨財，以事其上，則誅。今其法曰：必棄而君臣，去而父子，禁而相生養之道，以求其所謂清淨寂滅者；嗚呼！其亦幸而出於三代之後，不見黜於\ProperName{禹}、\ProperName{湯}、\ProperName{文}、\ProperName{武}、\ProperName{周公}、\ProperName{孔子}也；其亦不幸而不出於三代之前，不見正於\ProperName{禹}、\ProperName{湯}、\ProperName{文}、\ProperName{武}、\ProperName{周公}、\ProperName{孔子}也。

帝之與王，其號雖殊，其所以爲聖一也。夏葛而冬裘，渴飲而饑食，其事殊，其所以爲智一也。今其言曰：曷不爲太古之無事？是亦責冬之裘者曰：曷不爲葛之之易也？責饑之食者曰：曷不爲飲之之易也？

傳曰：「古之欲明明德於天下者，先治其國；欲治其國者，先齊其家；欲齊其家者，先修其身；欲修其身者，先正其心；欲正其心者，先誠其意。」然則古之所謂正心而誠意者，將以有爲也。今也欲治其心，而外天下國家，滅其天常；子焉而不父其父，臣焉而不君其君，民焉而不事其事。\ProperName{孔子}之作\BookTitle{春秋}也，諸侯用夷禮，則夷之，進於中國，則中國之。經曰：「夷狄之有君，不如諸夏之亡也。」\BookTitle{詩}曰：「戎狄是膺，\ProperName{荊}\ProperName{舒}是懲。」今也，舉夷狄之法，而加之先王之教之上，幾何其不胥而爲夷也！

夫所謂先王之教者，何也？博愛之謂仁；行而宜之之謂義；由是而之焉之謂道，足乎己，無待於外之謂德。其文：\BookTitle{詩}、\BookTitle{書}、\BookTitle{易}、\BookTitle{春秋}；其法：禮、樂、刑、政；其民：士、農、工、賈；其位：君臣、父子、師友、賓主、昆弟、夫婦；其服：麻、絲；其居宮室；其食：粟米、果蔬、魚肉：其爲道易明，而其爲教易行也。是故以之爲己，則順而祥；以之爲人，則愛而公；以之爲心，則和而平；以之爲天下國家，無所處而不當。是故生則得其情，死則盡其常，郊焉而天神假，廟焉而人鬼饗。曰：斯道也，何道也？曰：斯吾所謂道也，非向所謂\ProperName{老}與佛之道也。\ProperName{堯}以是傳之\ProperName{舜}，\ProperName{舜}以是傳之\ProperName{禹}，\ProperName{禹}以是傳之\ProperName{湯}，\ProperName{湯}以是傳之\ProperName{文}、\ProperName{武}、\ProperName{周公}，\ProperName{文}、\ProperName{武}、\ProperName{周公}傳之\ProperName{孔子}，\ProperName{孔子}傳之\ProperName{孟軻}。\ProperName{軻}之死，不得其傳焉。\ProperName{荀}與\ProperName{楊}也，擇焉而不精，語焉而不詳。由\ProperName{周公}而上，上而爲君，故其事行；由\ProperName{周公}而下，下而爲臣，故其說長。

然則如之何而可也？曰：不塞不流，不止不行。人其人，火其書，廬其居，明先王之道以道之，鰥寡孤獨廢疾者有養也，其亦庶乎其可也。

\section[原毀\quad{\small 韓愈}]{{\normalsize 韓愈}\quad 原毀}
古之君子，其責己也重以周；其待人也輕以約。重以周，故不怠；輕以約，故人樂爲善。聞古之人有\ProperName{舜}者，其爲人也，仁義人也。求其所以爲\ProperName{舜}者，責於己曰：「彼人也，予人也；彼能是，而我乃不能是？」早夜以思，去其不如\ProperName{舜}者，就其如\ProperName{舜}者。聞古之人有\ProperName{周公}者，其爲人也，多才與藝人也。求其所以爲\ProperName{周公}者，責於己曰：「彼人也，予人也；彼能是，而我乃不能是？」早夜以思，去其不如\ProperName{周公}者，就其如\ProperName{周公}者。\ProperName{舜}，大聖人也，後世無及焉；\ProperName{周公}，大聖人也，後世無及焉。是人也，乃曰：「不如\ProperName{舜}，不如\ProperName{周公}，吾之病也。」是不亦責於身者重以周乎！其於人也，曰：「彼人也，能有是，是足爲良人矣；能善是，是足爲藝人矣！」取其一，不責其二；即其新，不究其舊；恐恐然惟懼其人之不得爲善之利。一善易修也，一藝易能也，其於人也，乃曰：「能有是，是亦足矣。」曰：「能善是，是亦足矣。」不亦待於人者輕以約乎？

今之君子則不然。其責人也詳，其待己也廉。詳，故人難於爲善，廉，故自取也少。己未有善，曰：「我善是，是亦足矣。」己未有能，曰：「我能是，是亦足矣。」外以欺於人，內以欺於心，未少有得而止矣，不亦待其身者已廉乎？其於人也，曰：「彼雖能是，其人不足稱也；彼雖善是，其用不足稱也。」舉其一，不計其十；究其舊，不圖其新。恐恐然惟懼其人之有聞也。是不亦責于人者已詳乎！夫是之謂不以衆人待其身，而以聖人望於人，吾未見其尊己也。

雖然，爲是者有本有原。怠與忌之謂也。怠者不能修，而忌者畏人修。吾嘗試之矣，嘗試語於衆曰：「某良士，某良士。」其應者，必其人之與也；不然，則其所疏遠不與同其利者也；不然，則其畏也。不若是，強者必怒於言，懦者必怒於色矣。又嘗語於眾曰：「某非良士，某非良士。」其不應者，必其人之與也；不然，則其所疏遠不與同其利者也；不然，則其畏也。不若是，強者必說於言，懦者必說於色矣。是故事修而謗興，德高而毀來。嗚呼！士之處此世，而望名譽之光、道德之行，難已！

將有作於上者，得吾說而存之，其國家可幾而理歟！

\section[獲麟解\quad{\small 韓愈}]{{\normalsize 韓愈}\quad 獲麟解}
麟之爲靈昭昭也。詠於\BookTitle{詩}，書於\BookTitle{春秋}，雜出於傳記百家之書，雖婦人小子皆知其爲祥也。

然麟之爲物，不畜於家，不恆有於天下。其爲形也不類，非若馬牛犬豕豺狼麋鹿然。然則雖有麟，不可知其爲麟也。

角者吾知其爲牛，鬛者吾知其爲馬，犬豕豺狼麋鹿，吾知其爲犬豕豺狼麋鹿，惟麟也不可知。不可知，則其謂之不祥也亦宜。雖然，麟之出，必有聖人在乎位。麟爲聖人出也。聖人者必知麟，麟之果不爲不祥也？

又曰：麟之所以爲麟者，以德不以形。若麟之出不待聖人，則謂之不祥也亦宜。

\section[雜說一\quad{\small 韓愈}]{{\normalsize 韓愈}\quad 雜說一}
龍噓氣成雲，雲固弗靈於龍也。然龍乘是氣，茫洋窮乎玄間，薄日月，伏光景，感震電，神變化，水下土，汩陵谷。雲亦靈怪矣哉！

雲，龍之所能使爲靈也，若龍之靈，則非雲之所能使爲靈也。然龍弗得雲，無以神其靈矣：失其所憑依，信不可歟？異哉！其所憑依，乃其所自爲也。

\BookTitle{易}曰：「雲從龍。」既曰龍，雲從之矣。

\section[雜說四\quad{\small 韓愈}]{{\normalsize 韓愈}\quad 雜說四}
世有\ProperName{伯樂}然後有千里馬。千里馬常有，而\ProperName{伯樂}不常有。故雖有名馬，祗辱於奴隸人之手，駢死於槽櫪之間，不以千里稱也。

馬之千里者，一食或盡粟一石。食馬者不知其能千里而食也。是馬也，雖有千里之能，食不飽，力不足，才美不外見，且欲與常馬等，不可得，安求其能千里也？

策之不以其道，食之不能盡其材，鳴之而不能通其意，執策而臨之曰：「天下無馬！」嗚呼！其真無馬邪？其真不知馬也。

% Proofed 18 July 2022
% Ref. 
%  - 文選, 上海古籍, 1982
%  - 點校本舊唐書, 中華書局, 1975
%  - 龔斌, 陶淵明集校箋, 上海古籍, 1996
%  - 全唐文, 中華書局影本
%  - 瞿蜕園, 李白集校注, 上海古籍, 1980
%  - 陳允吉, 樊川文集, 上海古籍, 1978
%  - 馬其昶, 馬茂元, 韓昌黎文集校注, 上海古籍, 1986
%  - 古文觀止, 中華書局, 1959