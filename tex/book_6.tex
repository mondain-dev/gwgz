\section[高帝求賢詔\quad{\small 西漢文}]{{\normalsize 西漢文}\quad \ProperName{高帝}求賢詔}
蓋聞王者莫高於\ProperName{周文}，伯者莫高於\ProperName{齊桓}，皆待賢人而成名。今天下賢者智能，豈特古之人乎？患在人主不交故也，士奚由進！今吾以天之靈，賢士大夫定有天下，以爲一家，欲其長久，世世奉宗廟亡絕也。賢人已與我共平之矣，而不與吾共安利之，可乎？賢士大夫有肯從我游者，吾能尊顯之。布告天下，使明知朕意。御史大夫\ProperName{昌}下相國，相國\ProperName{酇侯}下諸侯王，御史中執法下郡守，其有意稱明德者，必身勸，爲之駕，遣詣相國府，署行、義、年。有而弗言，覺，免。年老癃病，勿遣。 

\section[文帝議佐百姓詔\quad{\small 西漢文}]{{\normalsize 西漢文}\quad \ProperName{文帝}議佐百姓詔}
間者數年比不登，又有水旱疾疫之災，朕甚憂之。愚而不明，未達其咎。意者朕之政有所失而行有過與？乃天道有不順，地利或不得，人事多失和，鬼神廢不享與？何以致此？將百官之奉養或費，無用之事或多與？何其民食之寡乏也！夫度田非益寡，而計民未加益，以口量地，其於古猶有餘，而食之甚不足者，其咎安在？無乃百姓之從事於末以害農者蕃，爲酒醪以靡穀者多，六畜之食焉者衆與？細大之義，吾未能得其中。其與丞相列侯吏二千石博士議之，有可以佐百姓者，率意遠思，無有所隱。

\section[景帝令二千石修職詔\quad{\small 西漢文}]{{\normalsize 西漢文}\quad \ProperName{景帝}令二千石修職詔}
雕文刻鏤，傷農事者也；錦繡纂組，害女紅者也。農事傷則飢之本也，女紅害則寒之原也。夫飢寒並至，而能亡\endnote{\BookTitle{觀止}作「無」，據\BookTitle{漢書}改。}爲非者寡矣。朕親耕，后親桑，以奉宗廟粢盛祭服，爲天下先；不受獻，減太官，省繇賦，欲天下務農蠶，素有畜積，以備災害。彊毋攘弱，眾毋暴寡，老耆以壽終，幼孤得遂長。今歲或不登，民食頗寡，其咎安在？或詐僞爲吏，吏以貨賂爲市，漁奪百姓，侵牟萬民。縣丞，長吏也，奸法與盜盜，甚無謂也。其令二千石各修其職；不事官職耗亂者，丞相以聞，請其罪。布告天下，使明知朕意。

\theendnotes

\section[武帝求茂材異等詔\quad{\small 西漢文}]{{\normalsize 西漢文}\quad \ProperName{武帝}求茂材異等詔}
盖有非常之功，必待非常之人，故馬或奔踶而致千里，士或有負俗之累而立功名。夫泛駕之馬，跅弛之士，亦在御之而已。其令州郡察吏民有茂材異等可爲將相及使絕國者。 

\section[賈誼過秦論上\quad{\small 西漢文}]{{\normalsize 西漢文\ 賈誼}\quad 過\ProperName{秦}論上}
\ProperName{秦孝公}據\ProperName{殽}\ProperName{函}之固，擁\ProperName{雍州}之地，君臣固守，以窺\ProperName{周室}，有席卷天下，包舉宇內，囊括四海之意，幷吞八荒之心。當是時也，\ProperName{商君}佐之，內立法度，務耕織，修守戰之具，外連衡而鬬諸侯，於是\ProperName{秦}人拱手而取\ProperName{西河}之外。

\ProperName{孝公}既沒，\ProperName{惠文}、\ProperName{武}、\ProperName{昭}蒙故業，因遺策，南取\ProperName{漢中}，西舉\ProperName{巴}、\ProperName{蜀}，東割膏腴之地，收要害之郡。諸侯恐懼，會盟而謀弱\ProperName{秦}，不愛珍器重寶肥饒之地，以致天下之士，合從締交，相與爲一。當此之時，\ProperName{齊}有\ProperName{孟嘗}，\ProperName{趙}有\ProperName{平原}，\ProperName{楚}有\ProperName{春申}，\ProperName{魏}有\ProperName{信陵}。此四君者，皆明智而忠信，寬厚而愛人，尊賢而重士，約從離衡，兼\ProperName{韓}、\ProperName{魏}、\ProperName{燕}、\ProperName{楚}、\ProperName{齊}、\ProperName{趙}、\ProperName{宋}、\ProperName{衞}、\ProperName{中山}之眾。於是六國之士有\ProperName{寧越}、\ProperName{徐尚}、\ProperName{蘇秦}、\ProperName{杜赫}之屬爲之謀，\ProperName{齊明}、\ProperName{周最}、\ProperName{陳軫}、\ProperName{召滑}、\ProperName{樓緩}、\ProperName{翟景}、\ProperName{蘇厲}、\ProperName{樂毅}之徒通其意，\ProperName{吳起}、\ProperName{孫臏}、\ProperName{帶佗}、\ProperName{兒良}、\ProperName{王廖}、\ProperName{田忌}、\ProperName{廉頗}、\ProperName{趙奢}之倫制其兵。嘗以什倍之地，百萬之眾，叩關而攻\ProperName{秦}。\ProperName{秦}人開關而延敵，九國之師遁逃而不敢進。\ProperName{秦}無亡矢遺鏃之費，而天下諸侯已困矣。於是從散約解，爭割地而賂\ProperName{秦}。\ProperName{秦}有餘力而制其弊，追亡逐北，伏尸百萬，流血漂櫓。因利乘便，宰割天下，分裂河山，彊國請服，弱國入朝。

施及\ProperName{孝文王}、\ProperName{莊襄王}，享國日淺，國家無事。及至\ProperName{始皇}，奮六世之餘烈，振長策而御宇內，吞\ProperName{二周}而亡諸侯，履至尊而制六合，執敲扑以鞭笞天下，威振四海。南取\ProperName{百越}之地，以爲\ProperName{桂林}、\ProperName{象郡}，\ProperName{百越}之君俛首係頸，委命下吏。乃使\ProperName{蒙恬}北築長城而守藩籬，卻\ProperName{匈奴}七百餘里，\ProperName{胡}人不敢南下而牧馬，士不敢彎弓而報怨。

於是廢先王之道，燔百家之言，以愚黔首。隳名城，殺豪俊，收天下之兵聚之\ProperName{咸陽}，銷鋒鍉鑄以爲金人十二，以弱天下之民。然後踐\ProperName{華}爲城，因\ProperName{河}爲池，據億丈之城，臨不測之谿以爲固。良將勁弩守要害之處，信臣精卒陳利兵而誰何？天下以定，\ProperName{始皇}之心，自以爲\ProperName{關中}之固，金城千里，子孫帝王萬世之業也。

\ProperName{秦王}既沒，餘威震於殊俗。然而\ProperName{陳涉}，罋牖繩樞之子，氓隸之人，而遷徙之徒也，材能不及中庸，非有\ProperName{仲尼}、\ProperName{墨翟}之賢，\ProperName{陶朱}、\ProperName{猗頓}之富，躡足行伍之間，俛起阡陌之中，率罷弊之卒，將數百之眾，而轉攻\ProperName{秦}。斬木爲兵，揭竿爲旗，天下雲集而響應，贏糧而景從，\ProperName{山東}豪俊遂並起而亡\ProperName{秦}族矣。

且夫天下非小弱也，\ProperName{雍州}之地，\ProperName{殽}\ProperName{函}之固自若也。\ProperName{陳涉}之位，不尊於\ProperName{齊}、\ProperName{楚}、\ProperName{燕}、\ProperName{趙}、\ProperName{韓}、\ProperName{魏}、\ProperName{宋}、\ProperName{衞}、\ProperName{中山}之君也；鋤櫌棘矜，不銛於句戟長鎩也；謫戍之眾，非抗於九國之師也；深謀遠慮，行軍用兵之道，非及曩時之士也。然而成敗異變，功業相反。試使\ProperName{山東}之國與\ProperName{陳涉}度長絜大，比權量力，則不可同年而語矣。然\ProperName{秦}以區區之地，致萬乘之權，招八州而朝同列，百有餘年矣。然後以六合爲家，\ProperName{殽}\ProperName{函}爲宮，一夫作難而七廟隳，身死人手，爲天下笑者，何也？仁義不施而攻守之勢異也。

\section[賈誼治安策一\quad{\small 西漢文}]{{\normalsize 西漢文\ 賈誼}\quad 治安策一}
夫樹國固必相疑之勢，下數被其殃，上數爽其憂，甚非所以安上而全下也。今或親弟謀爲東帝，親兄之子西鄉而擊，今\ProperName{吳}又見告矣。天子春秋鼎盛，行義未過，德澤有加焉，猶尚如是，況莫大諸侯，權力且十此者虖！

然而天下少安，何也？大國之王幼弱未壯，\ProperName{漢}之所置傅相方握其事。數年之後，諸侯之王大抵皆冠，血氣方剛，\ProperName{漢}之傅相稱病而賜罷，彼自丞尉以上徧置私人，如此，有異\ProperName{淮南}、\ProperName{濟北}之爲邪！此時而欲爲治安，雖\ProperName{堯}\ProperName{舜}不治。

\ProperName{黃帝}曰：「日中必熭，操刀必割。」今令此道順而全安，甚易，不肯早爲，已乃墮骨肉之屬而抗剄之，豈有異\ProperName{秦}之季世虖！夫以天子之位，乘今之時，因天之助，尚憚以危爲安，以亂爲治，假設陛下居\ProperName{齊桓}之處，將不合諸侯而匡天下乎？臣又以知陛下有所必不能矣。假設天下如曩時，\ProperName{淮陰侯}尚王\ProperName{楚}，\ProperName{黥布}王\ProperName{淮南}，\ProperName{彭越}王\ProperName{梁}，\ProperName{韓信}王\ProperName{韓}，\ProperName{張敖}王\ProperName{趙}，\ProperName{貫高}爲相，\ProperName{盧綰}王\ProperName{燕}，\ProperName{陳豨}在\ProperName{代}，令此六七公者皆亡恙，當是時而陛下即天子位，能自安乎？臣有以知陛下之不能也。天下殽亂，\ProperName{高皇帝}與諸公併起，非有仄室之勢以豫席之也。諸公幸者，乃爲中涓，其次廑得舍人，材之不逮至遠也。\ProperName{高皇帝}以明聖威武即天子位，割膏腴之地以王諸公，多者百餘城，少者乃三四十縣，惪至渥也，然其後十\endnote{\BookTitle{觀止}作「七」，據\BookTitle{漢書}改。}年之間，反者九起。陛下之與諸公，非親角材而臣之也，又非身封王之也，自\ProperName{高皇帝}不能以是一歲爲安，故臣知陛下之不能也。

然尚有可諉者，曰疏，臣請試言其親者。假令\ProperName{悼惠王}王\ProperName{齊}，\ProperName{元王}王\ProperName{楚}，中子王\ProperName{趙}，\ProperName{幽王}王\ProperName{淮陽}，\ProperName{共王}王\ProperName{梁}，\ProperName{靈王}王\ProperName{燕}，\ProperName{厲王}王\ProperName{淮南}，六七貴人皆亡恙，當是時陛下即位，能爲治虖？臣又知陛下之不能也。若此諸王，雖名爲臣，實皆有布衣昆弟之心，慮亡不帝制而天子自爲者。擅爵人，赦死辠，甚者或戴黃屋，\ProperName{漢}法令非行也。雖行不軌如\ProperName{厲王}者，令之不肯聽，召之安可致乎！幸而來至，法安可得加！動一親戚，天下圜視而起，陛下之臣雖有悍如\ProperName{馮敬}者，適啓其口，匕首已陷其匈\endnote{\BookTitle{觀止}作「胸」，據\BookTitle{漢書}改。}矣。陛下雖賢，誰與領此？故疏者必危，親者必亂，已然之效也。其異姓負彊而動者，\ProperName{漢}已幸勝之矣，又不易其所以然。同姓襲是跡而動，既有徵矣，其勢盡又復然。殃旤之變，未知所移，明帝處之尚不能以安，後世將如之何！

屠牛\ProperName{坦}一朝解十二牛，而芒刃不頓者，所排擊剝割，皆衆理解也。至於髖髀之所，非斤則斧。夫仁義恩厚，人主之芒刃也；權勢法制，人主之斤斧也。今諸侯王皆衆髖髀也，釋斤斧之用，而欲嬰以芒刃，臣以爲不缺則折。胡不用之\ProperName{淮南}、\ProperName{濟北}？勢不可也。

臣竊跡前事，大抵彊者先反。\ProperName{淮陰}王\ProperName{楚}最彊，則最先反；\ProperName{韓信}倚\ProperName{胡}，則又反；\ProperName{貫高}因\ProperName{趙}資，則又反；\ProperName{陳豨}兵精，則又反；\ProperName{彭越}用\ProperName{梁}，則又反；\ProperName{黥布}用\ProperName{淮南}，則又反；\ProperName{盧綰}最弱，最後反。\ProperName{長沙}乃在二萬五千戶耳，功少而最完，勢疏而最忠，非獨性異人也，亦形勢然也。曩令\ProperName{樊}、\ProperName{酈}、\ProperName{絳}、\ProperName{灌}據數十城而王，今雖以殘亡可也；令\ProperName{信}、\ProperName{越}之倫列爲徹侯而居，雖至今存可也。

然則天下之大計可知已。欲諸王之皆忠附，則莫若令如\ProperName{長沙王}；欲臣子之勿葅醢，則莫若令如\ProperName{樊}、\ProperName{酈}等；欲天下之治安，莫若衆建諸侯而少其力。力少則易使以義，國小則亡邪心。令海內之勢如身之使臂，臂之使指，莫不制從，諸侯之君不敢有異心，輻湊並進而歸命天子，雖在細民，且知其安，故天下咸知陛下之明。割地定制，令\ProperName{齊}、\ProperName{趙}、\ProperName{楚}各爲若干國，使\ProperName{悼惠王}、\ProperName{幽王}、\ProperName{元王}之子孫畢以次各受祖之分地，地盡而止，及\ProperName{燕}、\ProperName{梁}它\endnote{\BookTitle{觀止}作「他」，據\BookTitle{漢書}改。}國皆然。其分地衆而子孫少者，建以爲國，空而置之，須其子孫生者，舉使君之。諸侯之地其削頗入\ProperName{漢}者，爲徙其侯國及封其子孫也，所以數償之；一寸之地，一人之衆，天子亡所利焉，誠以定治而已，故天下咸知陛下之廉。地制壹定，宗室子孫莫慮不王，下無倍畔之心，上無誅伐之志，故天下咸知陛下之仁。法立而不犯，令行而不逆，\ProperName{貫高}、\ProperName{利幾}之謀不生，\ProperName{柴奇}、\ProperName{開章}之計不萌，細民鄉善，大臣致順，故天下咸知陛下之義。臥赤子天下之上而安，植遺腹，朝委裘，而天下不亂，當時大治，後世誦聖。壹動而五業附，陛下誰憚而久不爲此？

天下之勢方病大瘇。一脛之大幾如要，一指之大幾如股，平居不可屈信，一二指搐，身慮亡\endnote{\BookTitle{觀止}作「無」，據\BookTitle{漢書}改。}聊。失今不治，必爲錮疾，後雖有\ProperName{扁鵲}，不能爲已。病非徒瘇也，又苦{\fontfamily{songext}\selectfont 𨂂}盭。\ProperName{元王}之子，帝之從弟也；今之王者，從弟之子也。\ProperName{惠王}，親兄子也；今之王者，兄子之子也。親者或亡分地以安天下，疏者或制大權以偪天子，臣故曰非徒病瘇也，又苦{\fontfamily{songext}\selectfont 𨂂}盭。可痛哭者，此病是也。 

\theendnotes

\section[鼂錯論貴粟疏\quad{\small 西漢文}]{{\normalsize 西漢文\ 鼂錯}\quad 論貴粟疏}
聖王在上而民不凍饑者，非能耕而食之，織而衣之也，爲開其資財之道也。故\ProperName{堯}、\ProperName{禹}有九年之水，\ProperName{湯}有七年之旱，而國亡\endnote{\BookTitle{觀止}作「無」，據\BookTitle{漢書}改。下文「四方亡擇」、「亡日休息」、「出於口而亡窮」同。}捐瘠者，以畜積多而備先具也。今海內爲一，土地人民之眾不避\ProperName{湯}、\ProperName{禹}\endnote{\BookTitle{觀止}倒作「禹湯」，據\BookTitle{漢書}改。}，加以亡天災數年之水旱，而畜積未及者，何也？地有遺\endnote{\BookTitle{觀止}涉下作「餘」，據\BookTitle{漢書}改。}利，民有餘力，生穀之土未盡墾，山澤之利未盡出也，游食之民未盡歸農也。民貧，則姦邪生。貧生於不足，不足生於不農，不農則不地著，不地著則離鄉輕家，民如鳥獸，雖有高城深池，嚴法重刑，猶不能禁也。

夫寒之於衣，不待輕煖；饑之於食，不待甘旨；饑寒至身，不顧廉恥。人情，一日不再食則饑，終歲不製衣則寒。夫腹饑不得食，膚寒不得衣，雖慈母不能保其子，君安能以有其民哉！明主知其然也，故務民於農桑，薄賦斂，廣畜積，以實倉廩，備水旱，故民可得而有也。

民者，在上所以牧之，趨利如水走下，四方亡擇也。夫珠玉金銀，饑不可食，寒不可衣，然而眾貴之者，以上用之故也。其爲物輕微易臧\endnote{\BookTitle{觀止}作「藏」，據\BookTitle{漢書}改。下文「秋穫冬臧」同。}，在於把握，可以周海內而亡饑寒之患。此令臣輕背其主，而民易去其鄉，盜賊有所勸，亡逃者得輕資也。粟米布帛生於地，長於時，聚於力，非可一日成也；數石之重，中人弗勝，不爲姦邪所利，一日弗得而饑寒至。是故明君貴五穀而賤金玉。

今農夫五口之家，其服役者不下二人，其能耕者不過百畮，百畮之收不過百石。春耕夏耘，秋穫冬臧，伐薪樵，治官府，給繇役；春不得避風塵，夏不得避暑熱，秋不得避陰雨，冬不得避寒凍，四時之間亡日休息；又私自送往迎來，弔死問疾，養孤長幼在其中。勤苦如此，尚復被水旱之災，急政暴虐，賦斂不時，朝令而暮改。當具有者半賈而賣，亡者取倍稱之息，於是有賣田宅鬻子孫以償責者矣。而商賈大者積貯倍息，小者坐列販賣，操其奇贏，日游都市，乘上之急，所賣必倍。故其男不耕耘，女不蠶織，衣必文采，食必粱肉；亡農夫之苦，有仟伯\endnote{\BookTitle{觀止}作「阡陌」，據\BookTitle{漢書}改。}之得。因其富厚，交通王侯，力過吏勢，以利相傾；千里游敖，冠蓋相望，乘堅策肥，履絲曳縞。此商人所以兼幷農人，農人所以流亡者也。

今法律賤商人，商人已富貴矣；尊農夫，農夫已貧賤矣。故俗之所貴，主之所賤也；吏之所卑，法之所尊也。上下相反，好惡乖迕，而欲國富法立，不可得也。

方今之務，莫若使民務農而已矣。欲民務農，在於貴粟；貴粟之道，在於使民以粟爲賞罰。今募天下入粟縣官，得以拜爵，得以除罪。如此，富人有爵，農民有錢，粟有所渫。夫能入粟以受爵，皆有餘者也；取於有餘，以供上用，則貧民之賦可損，所謂損有餘補不足，令出而民利者也。順於民心，所補者三：一曰主用足，二曰民賦少，三曰勸農功。今令民有車騎馬一匹者，復卒三人。車騎者，天下武備也，故爲復卒。\ProperName{神農}之教曰：「有石城十仞，湯池百步，帶甲百萬，而亡粟，弗能守也。」以是觀之，粟者，王者大用，政之本務。令民入粟受爵至五大夫以上，乃復一人耳，此其與騎馬之功相去遠矣。爵者，上之所擅，出於口而亡窮；粟者，民之所種，生於地而不乏。夫得高爵與免罪，人之所甚欲也。使天下人入粟於邊，以受爵免罪，不過三歲，塞下之粟必多矣。

\theendnotes

\section[鄒陽獄中上梁王書\quad{\small 西漢文}]{{\normalsize 西漢文\ 鄒陽}\quad 獄中上\ProperName{梁王}書}
\ProperName{鄒陽}從\ProperName{梁孝王}游。\ProperName{陽}爲人有智略，忼慨不苟合，介於\ProperName{羊勝}、\ProperName{公孫詭}之間。\ProperName{勝}等疾\ProperName{陽}，惡之\ProperName{孝王}。\ProperName{孝王}怒，下\ProperName{陽}吏，將殺之。\ProperName{陽}迺從獄中上書，曰\endnote{\BookTitle{漢書}原作：「是時，\ProperName{景帝}少弟\ProperName{梁孝王}貴盛，亦待士。於是\ProperName{鄒陽}、\ProperName{枚乘}、\ProperName{嚴忌}知\ProperName{吳}不可說，皆去之\ProperName{梁}，從\ProperName{孝王}游。\ProperName{陽}爲人有智略，忼慨不苟合，介於\ProperName{羊勝}、\ProperName{公孫詭}之間。\ProperName{勝}等疾\ProperName{陽}，惡之\ProperName{孝王}。\ProperName{孝王}怒，下\ProperName{陽}吏，將殺之。\ProperName{陽}客游以讒見禽，恐死而負絫，乃從獄中上書曰。」}：

\begin{quotation}
臣聞忠無不報，信不見疑，臣常以爲然，徒虛語耳。昔\ProperName{荊軻}慕\ProperName{燕丹}之義，白虹貫日，太子畏之。\ProperName{衞先生}爲\ProperName{秦}畫\ProperName{長平}之事，\ProperName{太白}食\ProperName{昴}，\ProperName{昭王}疑之。夫精變天地，而信不諭兩主，豈不哀哉？今臣盡忠竭誠，畢議願知，左右不明，卒從吏訊，爲世所疑。是使\ProperName{荊軻}、\ProperName{衞先生}復起，而\ProperName{燕}、\ProperName{秦}不寤也。願大王孰察之。

昔玉人獻寶，\ProperName{楚王}誅之；\ProperName{李斯}竭忠，\ProperName{胡亥}極刑。是以\ProperName{箕子}陽狂，\ProperName{接輿}避世，恐遭此患也。願大王察玉人、\ProperName{李斯}之意，而後\ProperName{楚王}、\ProperName{胡亥}之聽，毋使臣爲\ProperName{箕子}、\ProperName{接輿}所笑。臣聞\ProperName{比干}剖心，\ProperName{子胥}鴟夷，臣始不信，乃今知之。願大王孰察，少加憐焉！

語曰「有白頭如新，傾蓋如故。」何則？知與不知也。故\ProperName{樊於期}逃\ProperName{秦}之\ProperName{燕}，藉\ProperName{荊軻}首以奉\ProperName{丹}事；\ProperName{王奢}去\ProperName{齊}之\ProperName{魏}，臨城自剄以卻\ProperName{齊}而存\ProperName{魏}。夫\ProperName{王奢}、\ProperName{樊於期}非新於\ProperName{齊}、\ProperName{秦}，而故於\ProperName{燕}、\ProperName{魏}也，所以去二國，死兩君者，行合於志，慕義無窮也。是以\ProperName{蘇秦}不信於天下，爲\ProperName{燕}\ProperName{尾生}；\ProperName{白圭}戰亡六城，爲\ProperName{魏}取\ProperName{中山}。何則？誠有以相知也。\ProperName{蘇秦}相\ProperName{燕}，人惡之\ProperName{燕王}，\ProperName{燕王}按劍而怒，食以駃騠；\ProperName{白圭}顯於\ProperName{中山}，人惡之於\ProperName{魏文侯}，\ProperName{文侯}賜以夜光之璧。何則？兩主二臣，剖心析肝相信，豈移於浮辭哉？

故女無美惡，入宮見妒；士無賢不肖，入朝見嫉。昔\ProperName{司馬喜}臏腳於\ProperName{宋}，卒相\ProperName{中山}；\ProperName{范睢}拉脅折齒於\ProperName{魏}，卒爲\ProperName{應侯}。此二人者，皆信必然之畫，捐朋黨之私，挾孤獨之交，故不能自免於嫉妒之人也。是以\ProperName{申徒狄}蹈雍之\ProperName{河}，\ProperName{徐衍}負石入海。不容於世，義不苟取比周於朝以移主上之心。故\ProperName{百里奚}乞食於道路，\ProperName{繆公}委之以政；\ProperName{甯戚}飯牛車下，\ProperName{桓公}任之以國。此二人者，豈素宦於朝，借譽於左右，然後二主用之哉？感於心，合於行，堅如膠桼，昆弟不能離，豈惑於衆口哉？

故偏聽生姦，獨任成亂。昔\ProperName{魯}聽\ProperName{季孫}之說逐\ProperName{孔子}；\ProperName{宋}任\ProperName{子冉}之計囚\ProperName{墨翟}。夫以\ProperName{孔}、\ProperName{墨}之辯，不能自免於讒諛，而二國以危，何則？衆口鑠金，積毀銷骨也。\ProperName{秦}用\ProperName{戎}人\ProperName{由余}，而伯中國；\ProperName{齊}用\ProperName{越}人\ProperName{子臧}，而彊\ProperName{威}、\ProperName{宣}。此二國豈係於俗，牽於世，繫奇偏之浮辭哉？公聽並觀，垂明當世。故意合則\ProperName{胡}\endnote{\BookTitle{觀止}作「吳」，據\BookTitle{漢書}改。}\ProperName{越}爲兄弟，\ProperName{由余}、\ProperName{子臧}是矣；不合則骨肉爲讎敵，\ProperName{朱}、\ProperName{象}、\ProperName{管}、\ProperName{蔡}是矣。今人主誠能用\ProperName{齊}、\ProperName{秦}之明，後\ProperName{宋}、\ProperName{魯}之聽，則\ProperName{五伯}不足侔，而\ProperName{三王}易爲也。

是以聖王覺寤，捐\ProperName{子之}之心，而不說\ProperName{田常}之賢，封\ProperName{比干}之後，修孕婦之墓，故功業覆於天下。何則？欲善亡厭也。夫\ProperName{晉文}親其讎，彊伯諸侯；\ProperName{齊桓}用其仇，而一匡天下。何則？慈仁殷勤，誠加於心，不可以虛辭借也。

至夫\ProperName{秦}用\ProperName{商鞅}之法，東弱\ProperName{韓}、\ProperName{魏}，立彊天下，卒車裂之。\ProperName{越}用\ProperName{大夫種}之謀，禽勁\ProperName{吳}而伯中國，遂誅其身。是以\ProperName{孫叔敖}三去相而不悔，\ProperName{於陵子仲}辭三公爲人灌園。今人主誠能去驕傲之心，懷可報之意，披心腹，見情素，墮肝膽，施德厚，終與之窮達，無愛於士。則\ProperName{桀}之犬可使吠\ProperName{堯}，\ProperName{跖}之客可使刺\ProperName{由}，何況因萬乘之權，假聖王之資乎？然則\ProperName{荊軻}湛七族，\ProperName{要離}燔妻子，豈足爲大王道哉？

臣聞明月之珠，夜光之璧，以闇投人於道，衆莫不按劍相眄者。何則？無因而至前也。蟠木根柢，輪囷離奇，而爲萬乘器者，以左右先爲之容也。故無因而至前，雖出\ProperName{隨}珠\ProperName{和}璧，秪怨結而不見德；有人先游，則枯木朽株，樹功而不忘。今夫天下布衣窮居之士，身在貧羸，雖蒙\ProperName{堯}、\ProperName{舜}之術，挾\ProperName{伊}、\ProperName{管}之辯；懷\ProperName{龍逢}、\ProperName{比干}之意，而素無根柢之容；雖竭\endnote{\BookTitle{觀止}作「極」，據\BookTitle{漢書}改。}精神，欲開忠於當世之君，則人主必襲按劍相眄之迹矣。是使布衣之士不得爲枯木朽株之資也。

是以聖王制世御俗，獨化於陶鈞之上，而不牽乎卑辭之語，不奪乎衆多之口，故\ProperName{秦皇帝}任中庶子\ProperName{蒙嘉}之言，以信\ProperName{荊軻}，而匕首竊發；\ProperName{周文王}獵\ProperName{涇}\ProperName{渭}，載\ProperName{呂尚}歸，以王天下。\ProperName{秦}信左右而亡，\ProperName{周}用烏集而王。何則？以其能越攣拘之語，馳域外之議，獨觀乎昭曠之道也。

今人主沈諂諛之辭，牽帷廧之制，使不羈之士與牛驥同皁，此\ProperName{鮑焦}所以憤於世也。

臣聞盛飾入朝者不以私汙義，底厲名號者不以利傷行。故里名\ProperName{勝母}，\ProperName{曾子}不入；邑號\ProperName{朝歌}，\ProperName{墨子}回車。今欲使天下寥廓之士，籠於威重之權，脅於位勢之貴，回面汙行，以事諂諛之人，而求親近於左右，則士有伏死堀穴巖藪之中耳，安有盡忠信而趨闕下者哉？
\end{quotation}
\vspace{-1em}
\theendnotes

\section[司馬相如上書諫獵\quad{\small 西漢文}]{{\normalsize 西漢文\ 司馬相如}\quad 上書諫獵}
\ProperName{相如}\endnote{\BookTitle{史記}、\BookTitle{漢書}無「相如」二字，\BookTitle{觀止}據意增。}從上至\ProperName{長楊}獵。是時天子方好自擊熊豕，馳逐野獸，\ProperName{相如}因上疏諫，曰\endnote{\BookTitle{史記}、\BookTitle{漢書}「曰」上有「其辭」。}：

\begin{quotation}
臣聞物有同類而殊能者，故力稱\ProperName{烏獲}，捷言\ProperName{慶忌}，勇期\ProperName{賁}\ProperName{育}。臣之愚，竊以爲人誠有之，獸亦宜然。今陛下好陵阻險，射猛獸，卒然遇逸材之獸，駭不存之地，犯屬車之清塵，輿不及還轅，人不暇施巧，雖有\ProperName{烏獲}、\ProperName{逢蒙}之技不能用，枯木朽株盡爲難矣。是\ProperName{胡}\ProperName{越}起於轂下，而\ProperName{羌}\ProperName{夷}接軫也，豈不殆哉！雖萬全而無患，然本非天子之所宜近也。

且夫清道而後行，中路而馳，猶時有銜橛之變。況乎涉豐草，騁丘\endnote{\BookTitle{觀止}避諱作「邱」，改回。}虛，前有利獸之樂，而內無存變之意，其爲害也不亦難矣！夫輕萬乘之重不以爲安，樂出萬有一危之塗以爲娛，臣竊爲陛下不取。

蓋明者遠見於未萌，而知者避危於無形，旤固多藏於隱微而發於人之所忽者也。故鄙諺曰：「家絫千金，坐不垂堂。」此言雖小，可以喻大。臣願陛下留意幸察。
\end{quotation}
\vspace{-1em}
\theendnotes

\section[李陵答蘇武書\quad{\small 西漢文}]{{\normalsize 西漢文\ 李陵}\quad 答\ProperName{蘇武}書}
\ProperName{子卿}足下：勤宣令德，策名清時，榮問休暢。幸甚幸甚！遠託異國，昔人所悲，望風懷想，能不依依！昔者不遺，遠辱還答，慰誨勤勤，有踰骨肉。\ProperName{陵}雖不敏，能不慨然！

自從初降，以至今日，身之窮困，獨坐愁苦，終日無覩，但見異類，韋韝毳幕，以禦風雨，羶肉酪漿，以充飢渴。舉目言笑，誰與爲歡？\ProperName{胡}地玄冰，邊土慘裂，但聞悲風蕭條之聲。涼秋九月，塞外草衰，夜不能寐，側耳遠聽，胡笳互動，牧馬悲鳴，吟嘯成羣，邊聲四起。晨坐聽之，不覺淚下。嗟乎\ProperName{子卿}！\ProperName{陵}獨何心，能不悲哉！

與子別後，益復無聊。上念老母，臨年被戮；妻子無辜，並爲鯨鯢。身負國恩，爲世所悲，子歸受榮；我留受辱，命也如何！身出禮義之鄉，而入無知之俗，違棄君親之恩，長爲蠻夷之域，傷已！令先君之嗣，更成戎狄之族，又自悲矣！功大罪小，不蒙明察，孤負\ProperName{陵}心區區之意，每一念至，忽然忘生。\ProperName{陵}不難刺心以自明，刎頸以見志；顧國家於我已矣，殺身無益，適足增羞，故每攘臂忍辱，輒復苟活。左右之人，見\ProperName{陵}如此，以爲不入耳之歡，來相勸勉。異方之樂，秖\endnote{\BookTitle{觀止}及各集作「秪」，據\BookTitle{文選}改。}令人悲，增忉怛耳！

嗟乎\ProperName{子卿}！人之相知，貴相知心。前書倉卒，未盡所懷，故復略而言之：昔先帝授\ProperName{陵}步卒五千，出征絕域，五將失道，\ProperName{陵}獨遇戰。而裹萬里之糧，帥徒步之師，出天\ProperName{漢}之外，入彊\ProperName{胡}之域。以五千之衆，對十萬之軍，策疲乏之兵，當新羈之馬。然猶斬將搴旗，追奔逐北，滅跡掃塵，斬其梟帥。使三軍之士，視死如歸。\ProperName{陵}也不才，希當大任，意謂此時，功難堪矣。\ProperName{匈奴}既敗，舉國興師，更練精兵，彊踰十萬。單于臨陣，親自合圍。客主之形，既不相如；步馬之勢，又甚懸絕。疲兵再戰，一以當千，然猶扶乘創痛，決命爭首，死傷積野，餘不滿百，而皆扶病，不任干戈。然\ProperName{陵}振臂一呼，創病皆起，舉刃指虜，\ProperName{胡}馬奔走。兵盡矢窮，人無尺鐵，猶復徒首奮呼，爭爲先登。當此時也，天地爲\ProperName{陵}震怒，戰士爲\ProperName{陵}飲血。單于謂\ProperName{陵}不可復得，便欲引還。而賊臣教之，遂使復戰。故\ProperName{陵}不免耳。

昔\ProperName{高皇帝}以三十萬衆，困於\ProperName{平城}。當此之時，猛將如雲，謀臣如雨，然猶七日不食，僅乃得免。況當\ProperName{陵}者，豈易爲力哉？而執事者云云，苟怨\ProperName{陵}以不死。然\ProperName{陵}不死，罪也；\ProperName{子卿}視\ProperName{陵}，豈偷生之士，而惜死之人哉？寧有背君親，捐妻子，而反爲利者乎？然\ProperName{陵}不死，有所爲也，故欲如前書之言，報恩於國主耳。誠以虛死不如立節，滅名不如報德也。昔\ProperName{范蠡}不殉\ProperName{會稽}之恥，\ProperName{曹沬}不死三敗之辱，卒復\ProperName{句踐}之讎，報\ProperName{魯國}之羞。區區之心，切慕此耳。何圖志未立而怨已成，計未從而骨肉受刑，此\ProperName{陵}所以仰天椎心而泣血也！

足下又云：「\ProperName{漢}與功臣不薄。」子爲\ProperName{漢}臣，安得不云爾乎？昔\ProperName{蕭}、\ProperName{樊}囚縶，\ProperName{韓}、\ProperName{彭}葅醢，\ProperName{鼂錯}受戮，\ProperName{周}、\ProperName{魏}見辜，其餘佐命立功之士，\ProperName{賈誼}、\ProperName{亞夫}之徒，皆信命世之才，抱將相之具，而受小人之讒，並受禍敗之辱，卒使懷才受謗，能不得展。彼二子之遐舉，誰不爲之痛心哉？\ProperName{陵}先將軍，功略蓋天地，義勇冠三軍，徒失貴臣之意，剄身絕域之表。此功臣義士所以負戟而長歎者也！何謂不薄哉？

且足下昔以單車之使，適萬乘之虜，遭時不遇，至於伏劍不顧，流離辛苦，幾死朔北之野。丁年奉使，皓首而歸。老母終堂，生妻去帷。此天下所希聞，古今所未有也。蠻貊之人，尚猶嘉子之節，況爲天下之主乎？\ProperName{陵}謂足下，當享茅土之薦，受千乘之賞。聞子之歸，賜不過二百萬，位不過典屬國，無尺土之封，加子之勤。而妨功害能之臣，盡爲萬戶侯，親戚貪佞之類，悉爲廊廟宰。子尚如此，\ProperName{陵}復何望哉？

且\ProperName{漢}厚誅\ProperName{陵}以不死，薄賞子以守節，欲使遠聽之臣，望風馳命，此實難矣。所以每顧而不悔者也。\ProperName{陵}雖孤恩，\ProperName{漢}亦負德。昔人有言：「雖忠不烈，視死如歸。」\ProperName{陵}誠能安，而主豈復能眷眷乎？男兒生以不成名，死則葬蠻夷中，誰復能屈身稽顙，還向北闕，使刀筆之吏，弄其文墨邪？願足下勿復望\ProperName{陵}！

嗟乎\ProperName{子卿}！夫復何言！相去萬里，人絕路殊。生爲別世之人，死爲異域之鬼，長與足下，生死辭矣！幸謝故人，勉事聖君。足下胤子無恙，勿以爲念，努力自愛！時因北風，復惠德音。\ProperName{李陵}頓首。 

\theendnotes

\section[路溫舒尚德緩刑書\quad{\small 西漢文}]{{\normalsize 西漢文\ 路溫舒}\quad 尚德緩刑書書}
\ProperName{昭帝}崩\endnote{\BookTitle{漢書}「昭帝」上有「會」字，\BookTitle{觀止}刪。}，\ProperName{昌邑王賀}廢，\ProperName{宣帝}初即位，\ProperName{路溫舒}\endnote{\BookTitle{漢書}「溫舒」上無「路」字，\BookTitle{觀止}增。}上書，言宜尚德緩刑。其辭曰：

\begin{quotation}
臣聞\ProperName{齊}有\ProperName{無知}之禍，而\ProperName{桓公}以興；\ProperName{晉}有\ProperName{驪姬}之難，而\ProperName{文公}用伯。近世\ProperName{趙王}不終，諸\ProperName{呂}作難，而\ProperName{孝文}爲\ProperName{大宗}。繇是觀之，禍亂之作，將以開聖人也。故\ProperName{桓}\ProperName{文}扶微興壞，尊\ProperName{文}\ProperName{武}之業，澤加百姓，功潤諸侯，雖不及\ProperName{三王}，天下歸仁焉。\ProperName{文帝}永思至德，以承天心，崇仁義，省刑罰，通關梁，一遠近，敬賢如大賓，愛民如赤子，內恕情之所安，而施之於海內，是以囹圄空虛，天下太平。夫繼變化之後，必有異舊之恩，此賢聖所以昭天命也。

往者，\ProperName{昭帝}即世而無嗣，大臣憂戚，焦心合謀，皆以\ProperName{昌邑}尊親，援而立之。然天不授命，淫亂其心，遂以自亡。深察禍變之故，乃皇天之所以開至聖也。故大將軍受命\ProperName{武帝}，股肱\ProperName{漢國}，披肝膽，決大計，黜亡義，立有德，輔天而行，然後宗廟以安，天下咸寧。

臣聞\BookTitle{春秋}正即位，大一統而慎始也。陛下初登至尊，與天合符，宜改前世之失，正始受命之統，滌煩文，除民疾，存亡繼絕，以應天意。

臣聞\ProperName{秦}有十失，其一尚存，治獄之吏是也。\ProperName{秦}之時，羞文學，好武勇，賤仁義之士，貴治獄之吏；正言者謂之誹謗，遏過者謂之妖言。故盛服先生不用於世，忠良切言皆鬱於胸，譽諛之聲日滿於耳；虛美熏心，實禍蔽塞。此乃\ProperName{秦}之所以亡天下也。方今天下賴陛下恩厚，亡金革之危，飢寒之患，父子夫妻戮力安家，然太平未洽者，獄亂之也。

夫獄者，天下之大命也，死者不可復生，{\fontfamily{songext}\selectfont 𢇍}者不可復屬。\BookTitle{書}曰：「與其殺不辜，寧失不經。」今治獄吏則不然，上下相敺，以刻爲明；深者獲公名，平者多後患。故治獄之吏皆欲人死，非憎人也，自安之道在人之死。是以死人之血流離於市，被刑之徒比肩而立，大辟之計歲以萬數，此仁聖之所以傷也。太平之未洽，凡以此也。夫人情安則樂生，痛則思死。棰楚之下，何求而不得？故囚人不勝痛，則飾辭以視之；吏治者利其然，則指道以明之；上奏畏卻，則鍛練而周內之。蓋奏當之成，雖\ProperName{咎繇}聽之，猶以爲死有餘辜。何則？成練者眾，文致之罪明也。是以獄吏專爲深刻，殘賊而亡極，媮爲一切，不顧國患，此世之大賊也。故俗語曰：「畫地爲獄，議不入；刻木爲吏，期不對。」此皆疾吏之風，悲痛之辭也。故天下之患，莫深於獄；敗法亂正，離親塞道，莫甚乎治獄之吏。此所謂一尚存者也。

臣聞烏鳶之卵不毀，而後鳳凰集；誹謗之罪不誅，而後良言進。故古人有言：「山藪藏疾，川澤納汙，瑾瑜匿惡，國君含詬。」唯陛下除誹謗以招切言，開天下之口，廣箴諫之路，掃亡\ProperName{秦}之失，尊\ProperName{文}\ProperName{武}之悳，省法制，寬刑罰，以廢治獄，則太平之風可興於世，永履和樂，與天亡極，天下幸甚。
\end{quotation}

上善其言。

\theendnotes

\section[楊惲報孫會宗書\quad{\small 西漢文}]{{\normalsize 西漢文\ 楊惲}\quad 報\ProperName{孫會宗}書}
\ProperName{惲}既失爵位，家居治產業，起室宅，以財自娛。歲餘，其友人\ProperName{安定}太守\ProperName{西河}\ProperName{孫會宗}，知略士也，與\ProperName{惲}書諫戒之，爲言大臣廢退，當闔門惶懼，爲可憐之意，不當治產業，通賓客，有稱譽。\ProperName{惲}宰相子，少顯朝廷，一朝晻昧語言見廢，內懷不服，報\ProperName{會宗}書曰：

\begin{quotation}
\ProperName{惲}材朽行穢，文質無所底，幸賴先人餘業得備宿衞，遭遇時變以獲爵位，終非其任，卒與禍會。足下哀其愚，蒙賜書，教督以所不及，殷勤甚厚。然竊恨足下不深惟\endnote{\BookTitle{觀止}作「推」，據\BookTitle{漢書}改。}其終始，而猥隨俗之毀譽也。言鄙陋之愚心，若逆指而文過，默而息乎，恐違\ProperName{孔氏}「各言爾志」之義，故敢略陳其愚，唯君子察焉！

\ProperName{惲}家方隆盛時，乘朱輪者十人，位在列卿，爵爲通侯，總領從官，與聞政事，曾不能以此時有所建明，以宣德化，又不能與羣僚同心幷力，陪輔朝廷之遺忘，已負竊位素餐之責久矣。懷祿貪勢，不能自退，遭遇變故，橫被口語，身幽北闕，妻子滿獄。當此之時，自以夷滅不足以塞責，豈意得全首領，復奉先人之丘\endnote{\BookTitle{觀止}避諱作「邱」，改回。}墓乎？伏惟聖主之恩，不可勝量。君子游道，樂以忘憂；小人全軀，說以忘罪。竊自思\endnote{\BookTitle{觀止}作「私」，據\BookTitle{漢書}改。}念，過已大矣，行已虧矣，長爲農夫以沒世矣。是故身率妻子，戮力耕桑，灌園治產，以給公上，不意當復用此爲譏議也。

夫人情所不能止者，聖人弗禁，故君父至尊親，送其終也，有時而既。臣之得罪，已三年矣。田家作苦，歲時伏臘，亨羊炰羔，斗酒自勞。家本\ProperName{秦}也，能爲\ProperName{秦}聲。婦，\ProperName{趙}女也，雅善鼓瑟。奴婢歌者數人，酒後耳熱，仰天拊缶而呼烏烏。其詩曰：「田彼南山，蕪穢不治，種一頃豆，落而爲萁。人生行樂耳，須富貴何時！」是日也，拂衣而喜，奮褎低卬，頓足起舞，誠淫荒無度，不知其不可也。\ProperName{惲}幸有餘祿，方糴賤販貴，逐什一之利，此賈豎之事，汙辱之處，\ProperName{惲}親行之。下流之人，眾毀所歸，不寒而栗。雖雅知\ProperName{惲}者，猶隨風而靡，尚何稱譽之有！\ProperName{董生}不云乎？「明明求仁義，常恐不能化民者，卿大夫意也；明明求財利，常恐困乏者，庶人之事也。」故「道不同，不相爲謀。」今子尚安得以卿大夫之制而責僕哉！

夫\ProperName{西河}\ProperName{魏}土，\ProperName{文侯}所興，有\ProperName{段干木}、\ProperName{田子方}之遺風，漂然皆有節槩，知去就之分。頃者，足下離舊土，臨\ProperName{安定}，\ProperName{安定}山谷之間，\ProperName{昆戎}舊壤，子弟貪鄙，豈習俗之移人哉？於今乃睹子之志矣。方當盛漢之隆，願勉旃，毋多談。
\end{quotation}
\vspace{-1em}
\theendnotes

\section[光武帝臨淄勞耿弇\quad{\small 東漢文}]{{\normalsize 東漢文}\quad \ProperName{光武帝}\ProperName{臨淄}勞\ProperName{耿弇}}
車駕至\ProperName{臨淄}自勞軍，羣臣大會。帝謂\ProperName{弇}曰：「昔\ProperName{韓信}破\ProperName{歷下}以開基，今將軍攻\ProperName{祝阿}以發跡，此皆\ProperName{齊}之西界，功足相方。而\ProperName{韓信}襲擊已降，將軍獨拔勍敵，其功乃難於\ProperName{信}也。又\ProperName{田橫}亨\endnote{\BookTitle{觀止}作「烹」，據\BookTitle{後漢書}改。}\ProperName{酈生}，及\ProperName{田橫}降，\ProperName{高帝}詔衞尉不聽爲仇。\ProperName{張步}前亦殺\ProperName{伏隆}，若\ProperName{步}來歸命，吾當詔大司徒釋其怨，又事尤相類也。將軍前在\ProperName{南陽}建此大策，常以爲落落難合，有志者事竟成也！」

\theendnotes

\section[馬援誡兄子嚴敦書\quad{\small 東漢文}]{{\normalsize 東漢文\ 馬援}\quad 誡兄子\ProperName{嚴}\ProperName{敦}書}
\ProperName{援}兄子\ProperName{嚴}、\ProperName{敦}並喜譏議，而通輕俠客。\ProperName{援}前在\ProperName{交阯}，還書誡之曰：「吾欲汝曹聞人過失，如聞父母之名，耳可得聞，口不可得言也。好論議人長短，妄是非正法，此吾所大惡也，寧死不願聞子孫有此行也。汝曹知吾惡之甚矣，所以復言者，施衿結褵，申父母之戒，欲使汝曹不忘之耳。\ProperName{龍伯高}敦厚周慎，口無擇言，謙約節儉，廉公有威，吾愛之重之，願汝曹效之。\ProperName{杜季良}豪俠好義，憂人之憂，樂人之樂，清濁無所失，父喪致客，數郡畢至，吾愛之重之，不願汝曹效也。效\ProperName{伯高}不得，猶爲謹敕之士，所謂刻鵠不成尚類鶩者也。效\ProperName{季良}不得，陷爲天下輕薄子，所謂畫虎不成反類狗者也。訖今\ProperName{季良}尚未可知，郡將下車輒切齒，州郡以爲言，吾常爲寒心，是以不願子孫效也。」

\section[諸葛亮前出師表\quad{\small 後漢文}]{{\normalsize 後漢文\ 諸葛亮}\quad 前出師表}
臣\ProperName{亮}言：先帝創業未半而中道崩殂，今天下三分，\ProperName{益州}疲弊\endnote{\BookTitle{觀止}作「敝」，據\BookTitle{蜀志}改。\BookTitle{文選}作「罷弊」，六臣本注：五臣作「疲敝」。}，此誠危急存亡之秋也。然侍衞之臣不懈於內，忠志之士忘身於外者，蓋追先帝之殊遇，欲報之於陛下也。誠宜開張聖聽，以光先帝遺德，恢弘\endnote{\BookTitle{觀止}避諱作「宏」，據\BookTitle{蜀志}改。\BookTitle{文選}「恢」下無「弘」字。}志士之氣，不宜妄自菲薄，引喻失義，以塞忠諫之路也。宮中府中俱爲一體，陟罰臧否，不宜異同。若有作姦犯科及爲忠善者，宜付有司論其刑賞，以昭陛下平明之治，不宜偏私，使內外異法也。

侍中、侍郎\ProperName{郭攸之}、\ProperName{費禕}、\ProperName{董允}等，此皆良實，志慮忠純，是以先帝簡拔以遺陛下。愚以爲宮中之事，事無大小，悉以咨之，然後施行，必能裨補闕漏，有所廣益。將軍\ProperName{向寵}，性行淑均，曉暢軍事，試用於昔日，先帝稱之曰能，是以衆議舉\ProperName{寵}爲督。愚以爲營中之事，悉以咨之\endnote{\BookTitle{觀止}「營中之事」下有「事無大小」，涉上衍，據\BookTitle{蜀志}、\BookTitle{文選}改。}，必能使行陣和穆，優劣得所也。親賢臣，遠小人，此\ProperName{先漢}所以興隆也；親小人，遠賢臣，此\ProperName{後漢}所以傾頹也。先帝在時，每與臣論此事，未嘗不歎息痛恨於\ProperName{桓}、\ProperName{靈}也。侍中、尚書、長史、參軍，此悉貞亮死節之臣也，願陛下親之信之，則\ProperName{漢}室之隆，可計日而待也。

臣本布衣，躬耕於\ProperName{南陽}，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事，由是感激，遂許先帝以驅馳。後值傾覆，受任於敗軍之際，奉命於危難之間，爾來二十有一年矣。先帝知臣謹慎，故臨崩寄臣以大事也。受命以來，夙夜憂歎，恐託付不效，以傷先帝之明，故五月渡\ProperName{瀘}，深入不毛。今南方已定，兵甲已足，當獎帥三軍，北定中原，庶竭駑鈍，攘除姦凶，興復\ProperName{漢}室，還于舊都。此臣所以報先帝，而忠陛下之職分也。

至於斟酌損益，進盡忠言，則\ProperName{攸之}、\ProperName{禕}、\ProperName{允}之任也。願陛下託臣以討賊興復之效；不效，則治臣之罪，以告先帝之靈。若無興德之言，則責\ProperName{攸之}、\ProperName{禕}、\ProperName{允}等之咎，以彰其慢。陛下亦宜自謀，以咨諏善道，察納雅\endnote{\BookTitle{觀止}作「人」，據\BookTitle{蜀志}、\BookTitle{文選}改。}言，深追先帝遺詔。臣不勝受恩感激，今當遠離，臨表涕零，不知所云。

\theendnotes

\section[諸葛亮後出師表\quad{\small 後漢文}]{{\normalsize 後漢文\ 諸葛亮\endnote{疑僞託。}}\quad 後出師表}
先帝慮\ProperName{漢}、賊不兩立，王業不偏安，故託臣以討賊也。以先帝之明，量臣之才，故知臣伐賊才弱敵彊也；然不伐賊，王業亦亡，惟坐而待亡，孰與伐之？是故託臣而弗疑也。臣受命之日，寢不安席，食不甘味，思惟北征，宜先入南，故五月渡\ProperName{瀘}，深入不毛，幷日而食。臣非不自惜也，顧王業不得偏安於\ProperName{蜀都}，故冒危難以奉先帝之遺意也\endnote{\BookTitle{觀止}下脱「也」字，據\ProperName{裴}注本補。}，而議者謂爲非計。今賊適疲於西，又務於東，兵法乘勞，此進趨之時也。謹陳其事如左：

\ProperName{高帝}明並日月，謀臣淵深，然涉險被創，危然後安。今陛下未及\ProperName{高帝}，謀臣不如\ProperName{良}、\ProperName{平}，而欲以長計取勝，坐定天下，此臣之未解一也。

\ProperName{劉繇}、\ProperName{王朗}各據州郡，論安言計，動引聖人，羣疑滿腹，衆難塞胸，今歲不戰，明年不征，使\ProperName{孫策}坐大，遂幷\ProperName{江東}，此臣之未解二也。

\ProperName{曹操}智計殊絕於人，其用兵也，髣髴\ProperName{孫}、\ProperName{吳}，然困於\ProperName{南陽}，險於\ProperName{烏巢}，危於\ProperName{祁連}，偪於\ProperName{黎陽}，幾敗\ProperName{北山}，殆死\ProperName{潼關}，然後僞定一時耳，況臣才弱，而欲以不危而定之，此臣之未解三也。

\ProperName{曹操}五攻\ProperName{昌霸}不下，四越\ProperName{巢湖}不成，任用\ProperName{李服}而\ProperName{李服}圖之，委\ProperName{夏侯}而\ProperName{夏侯}敗亡，先帝每稱\ProperName{操}爲能，猶有此失，況臣駑下，何能必勝？此臣之未解四也。

自臣到\ProperName{漢中}，中間朞年耳，然喪\ProperName{趙雲}、\ProperName{陽羣}、\ProperName{馬玉}、\ProperName{閻芝}、\ProperName{丁立}、\ProperName{白壽}、\ProperName{劉郃}、\ProperName{鄧銅}等及曲長屯將七十餘人，突將無前。\ProperName{賨}、\ProperName{叟}、\ProperName{青羌}散騎、武騎一千餘人，此皆數十年之內所糾合四方之精銳，非一州之所有，若復數年，則損三分之二也，當何以圖敵？此臣之未解五也。

今民窮兵疲，而事不可息，事不可息，則住與行勞費正等，而不及早圖之，欲以一州之地與賊持久，此臣之未解六也。

夫難平者，事也。昔先帝敗軍於\ProperName{楚}，當此時，\ProperName{曹操}拊手，謂天下以定。然後先帝東連\ProperName{吳}、\ProperName{越}，西取\ProperName{巴}、\ProperName{蜀}，舉兵北征，\ProperName{夏侯}授首，此\ProperName{操}之失計而\ProperName{漢}事將成也。然後\ProperName{吳}更違盟，\ProperName{關羽}毀敗，\ProperName{秭歸}蹉跌，\ProperName{曹丕}稱帝。凡事如是，難可逆見\endnote{\BookTitle{觀止}作「料」，據\ProperName{裴}注本改。}。臣鞠躬盡力，死而後已，至於成敗利鈍，非臣之明所能逆覩也。

\theendnotes

% Proofed 16 July 2022
% Ref. 
% - 點校本漢書, 中華書局, 1962
% - 點校本後漢書, 中華書局, 1965
% - 點校本三國志, 中華書局, 1959
% - 文選, 上海古籍, 1982
% - 古文觀止, 中華書局, 1959
