\section[祭公諫征犬戎\quad{\small 國語 周語上}]{{\normalsize 國語\ 周語上}\quad \ProperName{祭公}諫征\ProperName{犬戎}}
\ProperName{穆王}將征\ProperName{犬戎}，\ProperName{祭公}\ProperName{謀父}諫曰：

\begin{quotation}
不可。先王耀德不觀兵。夫兵戢而時動，動則威，觀則玩，玩則無震。是故\ProperName{周文公}之\BookTitle{頌}曰：「載戢干戈，載櫜弓矢。我求懿德，肆于時夏，允王保之。」先王之於民也，{茂}正其德而厚其性，阜其財求而利其器用，明利害之鄉，以文修之，使務利而避害，懷德而畏威，故能保世以滋大。

昔我先王世后稷，以服事\ProperName{虞}、\ProperName{夏}。及\ProperName{夏}之衰也，棄稷不務，我先王\ProperName{不窋}用失其官，而自竄於\ProperName{戎}、\ProperName{翟}之間，不敢怠業，時序其德，纂修其緒，修其訓典，朝夕恪勤，守以{惇}篤，奉以忠信，奕世載德，不忝前人。至于\ProperName{武王}，昭前之光明而加之以慈和，事神保民，莫不欣喜。\ProperName{商王}\ProperName{帝辛}，大惡於民。庶民弗忍，欣戴\ProperName{武王}，以致戎于\ProperName{商牧}。是先王非務武也，勤恤民隱而除其害也。

夫先王之制：邦內甸服，邦外侯服，侯、衞賓服，\ProperName{蠻}、\ProperName{夷}要服，\ProperName{戎}、\ProperName{翟}荒服。甸服者祭，侯服者祀，賓服者享，要服者貢，荒服者王。日祭、月祀、時享、歲貢、終王，先王之訓也。有不祭則修意，有不祀則修言，有不享則修文，有不貢則修名，有不王則修德，序成而有不至則修刑。於是乎有刑不祭，伐不祀，征不享，讓不貢，告不王。於是乎有刑罰之辟，有攻伐之兵，有征討之備，有威讓之令，有文告之辭。布令陳辭而又不至，則又增修於德無勤民於遠，是以近無不聽，遠無不服。

今自\ProperName{大畢}、\ProperName{伯士}之終也，\ProperName{犬戎氏}以其職來王，天子曰：「予必以不享征之，且觀之兵。」其無乃廢先王之訓而王幾頓乎！吾聞夫\ProperName{犬戎}樹惇，能帥舊德而守終純固，其有以禦我矣！
\end{quotation}

王不聽，遂征之，得四白狼，四白鹿以歸。自是荒服者不至。

\section[召公諫厲王弭謗\quad{\small 國語 周語上}]{{\normalsize 國語\ 周語上}\quad \ProperName{召公}諫\ProperName{厲王}弭謗}
\ProperName{厲王}虐，國人謗王，\ProperName{召公}告曰：「民不堪命矣！」王怒，得\ProperName{衞}巫，使監謗者，以告，則殺之。國人莫敢言，道路以目。王喜，告\ProperName{召公}曰：「吾能弭謗矣，乃不敢言。」

\ProperName{召公}曰：「是障之也，防民之口，甚於防川。川壅而潰，傷人必多，民亦如之。是故爲川者決之使導，爲民者宣之使言。故天子聽政，使公卿至於列士獻詩，瞽獻{典}，史獻書，師箴，瞍賦，矇誦，百工諫，庶人傳語，近臣盡規，親戚補察，瞽、史教誨，耆、艾修之，而後王斟酌焉，是以事行而不悖。民之有口，猶土之有山川也，財用於是乎出；猶其有原隰衍沃也，衣食於是乎生。口之宣言也，善敗於是乎興，行善而備敗，所以阜財用、衣食者也。夫民慮之於心而宣之於口，成而行之，胡可壅也？若壅其口，其與能幾何？」

王弗聽，於是國人莫敢出言。三年，乃流王於\ProperName{彘}。

\section[襄王不許請隧\quad{\small 國語 周語中}]{{\normalsize 國語\ 周語中}\quad \ProperName{襄王}不許請隧}
\ProperName{晉文公}既定\ProperName{襄王}於\ProperName{郟}，王勞之以地，辭，請隧焉。王弗許，曰：「昔我先王之有天下也，規方千里以爲甸服，以供上帝山川百神之祀；以備百姓兆民之用，以待不庭不虞之患。其餘以均分公侯伯子男，使各有寧宇，以順及天地，無逢其災害。先王豈有賴焉。內官不過九御，外官不過九品，足以供給神祇而已，豈敢{猒}縱其耳目心腹以亂百度？亦唯是死生之服物采章，以臨長百姓而輕重布之，王何異之有？今天降禍災於\ProperName{周室}，余一人僅亦守府，又不佞以勤叔父，而班先王之大物以賞私德。其叔父實應且憎，以非余一人，余一人豈敢有愛也？先民有言曰：『改玉改行。』叔父若能光裕大德，更姓改物，以創制天下，自顯庸也，而縮取備物以鎮撫百姓，余一人其流辟於裔土，何辭之與有？若由\endnote{\BookTitle{觀止}作「猶」，據\BookTitle{國語}各本改。\ProperName{徐元誥}\BookTitle{集解}：「由」與「猶」通用。}是\ProperName{姬}姓也，尚將列爲公侯，以復先王之職，大物其未可改也。叔父其茂昭明德，物將自至，余敢以私勞變前之大章，以忝天下。其若先王與百姓何？何政令之爲也？若不然，叔父有地而隧焉，余安能知之？」

\ProperName{文公}遂不敢請，受地而還。

\theendnotes

\section[單子知陳必亡\quad{\small 國語 周語中}]{{\normalsize 國語\ 周語中}\quad \ProperName{單子}知\ProperName{陳}必亡}
\ProperName{定王}使\ProperName{單襄公}聘於\ProperName{宋}。遂假道於\ProperName{陳}，以聘於\ProperName{楚}。火朝覿矣，道茀不可行也，候不在疆，司空不視塗，澤不陂，川不梁，野有庾積，場功未畢，道無列樹，墾田若蓺，膳宰不致餼，司里不授館，國無寄寓，縣無施舍，民將築臺於\ProperName{夏氏}。及\ProperName{陳}，\ProperName{陳靈公}與\ProperName{孔寧}、\ProperName{儀行父}南冠以如\ProperName{夏氏}，留賓弗見。

\ProperName{單子}歸，告王曰：「\ProperName{陳侯}不有大咎，國必亡。」王曰：「何故？」對曰：

\begin{quotation}
夫辰角見而雨畢，天根見而水涸，本見而草木節解，駟見而隕霜，火見而清風戒寒。故先王之教曰：「雨畢而除道，水涸而成梁，草木節解而備藏，隕霜而冬裘具，清風至而修城郭宮室。」故\BookTitle{夏令}曰：「九月除道，十月成梁。」其時儆曰：「收而場功，偫而畚梮\endnote{\BookTitle{觀止}作「挶」，據\BookTitle{國語}校本改。\ProperName{汪遠孫}\BookTitle{考異}：\BookTitle{舊音}出「畚挶」，案\BookTitle{內傳}\BookTitle{襄九年}「陳畚挶」，\ProperName{唐}石經從木，\BookTitle{說文}「挶，{\fontfamily{songext}\selectfont 𢧢}持也。」非此義。}，營室之中，土功其始。火之初見，期於司里。」此先王所以不用財賄，而廣施德於天下者也。今\ProperName{陳國}火朝覿矣，而道路若塞，野場若棄，澤不陂障，川無舟梁，是廢先王之教也。

\ProperName{周}制有之曰：「列樹以表道，立鄙食以守路。國有郊牧，畺有寓望，藪有圃草，囿有林池，所以禦災也。其餘無非穀土，民無懸耜，野無奧草。不奪民時，不蔑民功。有優無匱，有逸無罷。國有班事，縣有序民。」今\ProperName{陳國}道路不可知，田在草閒，功成而不收，民罷於逸樂，是棄先王之法制也。

\ProperName{周}之\BookTitle{秩官}有之曰：「敵國賓至，關尹以告，行理以節逆之，候人爲導，卿出郊勞，門尹除門，宗祝執祀，司里授館，司徒具徒，司空視塗，司寇詰姦，虞人入材，甸人積薪，火師監燎，水師監濯，膳宰致餐，廩人獻餼，司馬陳芻，工人展車，百官\endnote{\BookTitle{觀止}「百官」下有「各」字，據\BookTitle{國語}校本刪。}以物至，賓入如歸。是故小大莫不懷愛。其貴國之賓至，則以班加一等，益虔。至於王使，則皆官正蒞事，上卿監之。若王巡守，則君親監之。」今雖\ProperName{朝}也不才，有分族於\ProperName{周}，承王命以爲過賓於\ProperName{陳}，而司事莫至，是蔑先王之官也。

先王之令有之曰：「天道賞善而罰淫，故凡我造國，無從非\endnote{\BookTitle{觀止}作「匪」，從\BookTitle{國語}各本改。}彝，無即慆淫，各守爾典，以承天休。」今\ProperName{陳侯}不念胤續之常，棄其伉儷妃嬪，而帥其卿佐以淫於\ProperName{夏氏}，不亦瀆姓矣乎？\ProperName{陳}，我\ProperName{大姬}之後也。棄袞冕而南冠以出，不亦簡彝乎？是又犯先王之令也。昔先王之教，茂帥其德也，猶恐殞越。若廢其教而棄其制，蔑其官而犯其令，將何以守國？居大國之閒，而無此四者，其能久乎？
\end{quotation}

六年，\ProperName{單子}如\ProperName{楚}。八年，\ProperName{陳侯}殺於\ProperName{夏氏}。九年，\ProperName{楚子}入\ProperName{陳}。

\theendnotes

\section[展禽論祀爰居\quad{\small 國語 魯語上}]{{\normalsize 國語\ 魯語上}\quad \ProperName{展禽}論祀爰居}
海鳥曰「爰居」，止於\ProperName{魯}東門之外三日，\ProperName{臧文仲}使國人祭之。\ProperName{展禽}曰：

\begin{quotation}
越哉，\ProperName{臧孫}之爲政也！夫祀，國之大節也；而節，政之所成也。故慎制祀以爲國典。今無故而加典，非政之宜也。

夫聖王之制祀也，法施於民則祀之，以死勤事則祀之，以勞定國則祀之，能禦大災則祀之，能捍大患則祀之。非是族也，不在祀典。昔\ProperName{烈山氏}之有天下也，其子曰\ProperName{柱}，能殖\endnote{\BookTitle{觀止}作「植」，據\BookTitle{國語}各本改。}百穀百蔬；\ProperName{夏}之興也，\ProperName{周棄}繼之，故祀以爲稷。\ProperName{共工氏}之伯九有也，其子曰\ProperName{后土}，能平九土，故祀以爲社。\ProperName{黃帝}能成命百物，以明民共財，\ProperName{顓頊}能修之。\ProperName{帝嚳}能序三辰以固民，\ProperName{堯}能單均刑法以儀民，\ProperName{舜}勤民事而野死，\ProperName{鮌}鄣洪水而殛死，\ProperName{禹}能以德修\ProperName{鮌}之功，\ProperName{契}爲司徒而民輯，\ProperName{冥}勤其官而水死，\ProperName{湯}以寬治民而除其邪，\ProperName{稷}勤百穀而山死，\ProperName{文王}以文昭，\ProperName{武王}去民之穢。故\ProperName{有虞氏}禘\ProperName{黃帝}而祖\ProperName{顓頊}，郊\ProperName{堯}而宗\ProperName{舜}；\ProperName{夏后氏}禘\ProperName{黃帝}而祖\ProperName{顓頊}，郊\ProperName{鮌}而宗\ProperName{禹}；\ProperName{商}人禘\ProperName{舜}而祖\ProperName{契}，郊\ProperName{冥}而宗\ProperName{湯}；\ProperName{周}人禘\ProperName{嚳}而郊\ProperName{稷}，祖\ProperName{文王}而宗\ProperName{武王}；\ProperName{幕}，能帥\ProperName{顓頊}者也，\ProperName{有虞氏}報焉；\ProperName{杼}，能帥\ProperName{禹}者也，\ProperName{夏后氏}報焉；\ProperName{上甲微}，能帥\ProperName{契}者也，\ProperName{商}人報焉；\ProperName{高圉}、\ProperName{大王}，能帥\ProperName{稷}者也，\ProperName{周}人報焉。凡禘、郊、祖、宗、報，此五者國之典祀也。

加之以社稷山川之神，皆有功烈於民者也；及前哲令德之人，所以爲明\endnote{\BookTitle{觀止}作「民」，據\BookTitle{國語}各本改。}質也；及天之三辰，民所以瞻仰也；及地之五行，所以生殖也；及九州名山川澤，所以出財用也。非是，不在祀典。今海鳥至，己\endnote{\BookTitle{觀止}作「已」，據\BookTitle{國語}各本改。}不知而祀之，以爲國典，難以爲仁且知矣。夫仁者講功，而知者處物。無功而祀之，非仁也；不知而不問，非知也。今茲海其有災乎？夫廣川之鳥獸，恆知避其災也。
\end{quotation}

是歲也，海多大風，冬煗。\ProperName{文仲}聞\ProperName{柳下季}之言，曰：「信吾過也，\ProperName{季子}之言不可不法也。」使書以爲三筴。

\theendnotes

\section[里革斷罟匡君\quad{\small 國語 魯語上}]{{\normalsize 國語\ 魯語上}\quad \ProperName{里革}斷罟匡君}
\ProperName{宣公}夏濫於\ProperName{泗}淵，\ProperName{里革}斷其罟而棄之，曰：「古者大寒降，土蟄發，水虞於是乎講罛罶，取名魚，登川禽，而嘗之寢廟，行諸國人，助宣氣也。鳥獸孕，水蟲成，獸虞於是乎禁罝羅，矠魚鱉以爲夏槁，助生阜也。鳥獸成，水蟲孕，水虞於是乎禁罝䍡，設穽鄂，以實廟庖，畜功用也。且夫山不槎蘖，澤不伐夭，魚禁鯤鮞，獸長麑䴠，鳥翼鷇卵，蟲舍蚳蝝，蕃庶物也，古之訓也。今魚方別孕，不教魚長，又行網罟，貪無藝也。」

公聞之曰：「吾過而\ProperName{里革}匡我，不亦善乎！是良罟也，爲我得法。使有司藏之，使吾無忘諗。」\ProperName{師存}侍，曰：「藏罟不如寘\ProperName{里革}於側之不忘也。」

\section[敬姜論勞逸\quad{\small 國語 魯語下}]{{\normalsize 國語\ 魯語下}\quad \ProperName{敬姜}論勞逸}
\ProperName{公父文伯}退朝，朝其母，其母方績，\ProperName{文伯}曰：「以歜之家而主猶績，懼干\ProperName{季孫}之怒也。其以歜爲不能事主乎？」其母歎曰：

\begin{quotation}
\ProperName{魯}其亡乎！使僮子備官而未之聞耶？居，吾語女。昔聖王之處民也，擇瘠土而處之，勞其民而用之，故長王天下。夫民勞則思，思則善心生；逸則淫，淫則忘善，忘善則惡心生。沃土之民不材，淫也；瘠土之民莫不嚮義，勞也。是故天子大采朝日，與三公、九卿祖識地德，日中考政，與百官之政事、師尹、惟旅、牧、相宣序民事；少采夕月，與大史、司載糾虔天刑；日入監九御，使潔奉禘、郊之粢盛，而後即安。諸侯朝修天子之業命，晝考其國職，夕省其典刑，夜儆百工，使無慆淫，而後即安。卿大夫朝考其職，晝講其庶政，夕序其業，夜庀其家事，而後即安。士朝受業，晝而講貫，夕而習復，夜而計過無憾，而後即安。自庶人以下，明而動，晦而休，無日以怠。

王后親織玄紞，公侯之夫人加之紘、綖，卿之內子爲大帶，命婦成祭服，列士之妻加之以朝服，自庶士以下，皆衣其夫。社而賦事，烝而獻功，男女效績，愆則有辟，古之制也。君子勞心，小人勞力，先王之訓也。自上以下，誰敢淫心舍力？

今我，寡也，爾又在下位，朝夕處事，猶恐忘先人之業。況有怠惰，其何以避辟？吾冀而朝夕修我，曰：「必無廢先人。」爾今曰：「胡不自安？」以是承君之官，余懼\ProperName{穆伯}之絕祀也。
\end{quotation}

\ProperName{仲尼}聞之曰：「弟子志之，\ProperName{季氏}之婦不淫矣！」

\section[叔向賀貧\quad{\small 國語 晉語八}]{{\normalsize 國語\ 晉語八}\quad \ProperName{叔向}賀貧}
\ProperName{叔向}見\ProperName{韓宣子}，\ProperName{宣子}憂貧，\ProperName{叔向}賀之。\ProperName{宣子}曰：「吾有卿之名，而無其實，無以從二三子，吾是以憂，子賀我何故？」

對曰：「昔\ProperName{欒武子}無一卒之田，其官不備其宗器，宣其德行，順其憲則，使越于諸侯，諸侯親之，\ProperName{戎}、\ProperName{狄}懷之，以正\ProperName{晉國}，行刑不疚，以免於難。及\ProperName{桓子}驕泰奢侈，貪慾無藝，略則行志，假貸\endnote{\BookTitle{觀止}作「貨」，據\BookTitle{國語}各本改。}居賄，宜及於難，而賴\ProperName{武}之德，以沒其身。及\ProperName{懷子}改\ProperName{桓}之行，而修\ProperName{武}之德，可以免於難，而離\ProperName{桓}之罪，以亡於\ProperName{楚}。夫\ProperName{郤昭子}，其富半公室，其家半三軍，恃其富寵，以泰于國，其身尸於朝，其宗滅於\ProperName{絳}。不然，夫八\ProperName{郤}，五大夫三卿，其寵大矣，一朝而滅，莫之哀也，唯無德也。今吾子有\ProperName{欒武子}之貧，吾以爲能其德矣，是以賀。若不憂德之不建，而患貨之不足，將弔不暇，何賀之有？」

\ProperName{宣子}拜稽首焉，曰：「\ProperName{起}也將亡，賴子存之，非\ProperName{起}也敢專承之，其自\ProperName{桓叔}以下嘉吾子之賜。」

\theendnotes

\section[王孫圉論楚寶\quad{\small 國語 楚語下}]{{\normalsize 國語\ 楚語下}\quad \ProperName{王孫圉}論\ProperName{楚}寶}
\ProperName{王孫圉}聘於\ProperName{晉}，\ProperName{定公}饗之，\ProperName{趙簡子}鳴玉以相，問於\ProperName{王孫圉}曰：「\ProperName{楚}之白珩猶在乎？」對曰：「然。」\ProperName{簡子}曰：「其爲寶也，幾何矣。」

曰：「未嘗爲寶。\ProperName{楚}之所寶者，曰\ProperName{觀射父}，能作訓辭，以行事於諸侯，使無以寡君爲口實。又有\ProperName{左史倚相}，能道訓典，以敘百物，以朝夕獻善敗於寡君，使寡君無忘先王之業；又能上下說乎鬼神，順道其欲惡，使神無有怨痛於\ProperName{楚國}。又有藪曰\ProperName{雲連徒洲}，金木竹箭之所生也。龜、珠、角、齒、皮、革、羽、毛，所以備賦，以戒不虞者也。所以共幣帛，以賓享於諸侯者也。若諸侯之好幣具，而導之以訓辭，有不虞之備，而皇神相之，寡君其可以免罪於諸侯，而國民保焉。此\ProperName{楚國}之寶也。若夫白珩，先王之玩也，何寶焉？\ProperName{圉}聞國之寶六而已。聖能制議百物，以輔相國家，則寶之；玉足以庇廕嘉穀，使無水旱之災，則寶之；龜足以憲臧否，則寶之；珠足以禦火災，則寶之；金足以禦兵亂，則寶之；山林藪澤足以備財用，則寶之。若夫譁囂之美，\ProperName{楚}雖\ProperName{蠻}\ProperName{夷}，不能寶也。」

\section[諸稽郢行成於吳\quad{\small 國語 吳語}]{{\normalsize 國語\ 吳語}\quad \ProperName{諸稽郢}行成於\ProperName{吳}}
\ProperName{吳王}\ProperName{夫差}起師伐\ProperName{越}，\ProperName{越王}\ProperName{句踐}起師逆之江\endnote{\BookTitle{觀止}從\ProperName{公序}本「之」下有「江」字。\ProperName{汪遠孫}\BookTitle{考異}：\ProperName{公序}本下有「江」字，或涉注而衍。}。大夫\ProperName{種}乃獻謀曰：「夫\ProperName{吳}之與\ProperName{越}，唯天所授，王其無庸戰。夫\ProperName{申胥}、\ProperName{華登}簡服\ProperName{吳國}之士於甲兵，而未嘗有所挫也。夫一人善射，百夫決拾，勝未可成也。夫謀必素見成事焉，而後履之，不可以授命。王不如設戎，約辭行成，以喜其民，以廣侈\ProperName{吳王}之心。吾以卜之於天，天若棄\ProperName{吳}，必許吾成而不吾足也，將必寬然有伯諸侯之心焉。既罷弊其民，而天奪之食，安受其燼，乃無有命矣。」\ProperName{越王}許諾。

乃命\ProperName{諸稽郢}行成於\ProperName{吳}，曰：

\begin{quotation}
寡君\ProperName{句踐}使下臣\ProperName{郢}不敢顯然布幣行禮，敢私告於下執事曰：昔者\ProperName{越國}見禍，得罪於天王。天王親趨玉趾，以心孤\ProperName{句踐}，而又宥赦之。君王之於\ProperName{越}也，繄起死人而肉白骨也。孤不敢忘天災，其敢忘君王之大賜乎！今\ProperName{句踐}申禍無良，草鄙之人，敢忘天王之大德，而思邊垂之小怨，以重得罪於下執事？\ProperName{句踐}用帥二三之老，親委重罪，頓顙於邊。

今君王不察，盛怒屬兵，將殘伐\ProperName{越國}。\ProperName{越國}固貢獻之邑也，君王不以鞭箠使之，而辱軍士使寇令焉。\ProperName{句踐}請盟：一介嫡女，執箕帚以晐姓於王宮；一介嫡男，奉槃匜以隨諸御；春秋貢獻，不解於王府。天王豈辱裁之？亦征諸侯之禮也。

夫諺曰：「狐埋之而狐搰之，是以無成功。」今天王既封殖\ProperName{越國}，以明聞於天下，而又刈亡之，是天王之無成勞也。雖四方之諸侯，則何實以事\ProperName{吳}？敢使下臣盡辭，唯天王秉利度義焉！
\end{quotation}
\vspace{-1em}
\theendnotes

\section[申胥諫許越成\quad{\small 國語 吳語}]{{\normalsize 國語\ 吳語}\quad \ProperName{申胥}諫許\ProperName{越}成}
\ProperName{吳王}\ProperName{夫差}乃告諸大夫曰：「孤將有大志於\ProperName{齊}，吾將許\ProperName{越}成，而無拂吾慮。若\ProperName{越}既改，吾又何求？若其不改，反行，吾振旅焉。」

\ProperName{申胥}諫曰：「不可許也。夫\ProperName{越}非實忠心好\ProperName{吳}也，又非懾畏吾兵甲之彊也。大夫\ProperName{種}勇而善謀，將還玩\ProperName{吳國}於股掌之上，以得其志。夫固知君王之蓋威以好勝也，故婉約其辭，以從逸王志，使淫樂於諸夏之國，以自傷也。使吾甲兵鈍弊，民人離落，而日以憔悴，然後安受吾燼。夫\ProperName{越王}好信以愛民，四方歸之，年穀時熟，日長炎炎。及吾猶可以戰也，爲虺弗摧，爲蛇將若何？」

\ProperName{吳王}曰：「大夫奚隆於\ProperName{越}，\ProperName{越}曾足以爲大虞乎？若無\ProperName{越}，則吾何以春秋曜吾軍士？」乃許之成。

將盟，\ProperName{越王}又使\ProperName{諸稽郢}辭曰：「以盟爲有益乎？前盟口血未乾，足以結信矣。以盟爲無益乎？君王舍甲兵之威以臨使之，而胡重於鬼神而自輕也？」\ProperName{吳王}乃許之，荒成不盟。

\section[春王正月\quad{\small 公羊傳 隱公元年}]{{\normalsize 公羊傳 隱公元年}\quad 春王正月}
元年者何？君之始年也。春者何？歲之始也。王者孰謂，謂\ProperName{文王}也。曷爲先言王而後言正月？王正月也。何言乎王正月？大一統也。

公何以不言即位？成公意也。何成乎公之意？公將平國而反之\ProperName{桓}。曷爲反之\ProperName{桓}？\ProperName{桓}幼而貴，\ProperName{隱}長而卑。其爲尊卑也微，國人莫知。\ProperName{隱}長又賢，諸大夫扳\ProperName{隱}而立之。\ProperName{隱}於是焉而辭立，則未知\ProperName{桓}之將必得立也。且如\ProperName{桓}立，則恐諸大夫之不能相幼君也，故凡\ProperName{隱}之立爲\ProperName{桓}立也。\ProperName{隱}長又賢，何以不宜立？立適以長不以賢，立子以貴不以長。\ProperName{桓}何以貴？母貴也。母貴則子何以貴？子以母貴，母以子貴。

\section[宋人及楚人平\quad{\small 公羊傳 宣公十五年}]{{\normalsize 公羊傳\ 宣公十五年}\quad \ProperName{宋}人及\ProperName{楚}人平}
外平不書，此何以書？大其平乎己也。何大乎\endnote{\BookTitle{觀止}「大」下脱「乎」字，據\BookTitle{公羊傳}校本補。}其平乎己？\ProperName{莊王}圍\ProperName{宋}，軍有七日之糧爾，盡此不勝，將去而歸爾。於是使\ProperName{司馬子反}乘堙而闚\ProperName{宋}城，\ProperName{宋華元}亦乘堙而出見之。

\ProperName{司馬子反}曰：「子之國如何？」\ProperName{華元}曰：「憊矣！」曰：「何如？」曰：「易子而食之，析骸而炊之。」\ProperName{司馬子反}曰：「嘻！甚矣憊！雖然，吾聞之也。圍者柑馬而秣之，使肥者應客，是何子之情也？」\ProperName{華元}曰：「吾聞之，君子見人之厄則矜之，小人見人之厄則幸之。吾見子之君子也，是以告情于子也。」\ProperName{司馬子反}曰：「諾，勉之矣！吾軍亦有七日之糧爾，盡此不勝，將去而歸爾。」揖而去之。

反于\ProperName{莊王}。\ProperName{莊王}曰：「何如？」\ProperName{司馬子反}曰；「憊矣！」曰：「何如？」曰：「易子而食之，析骸而炊之。」\ProperName{莊王}曰：「嘻！甚矣憊！雖然，吾今取此，然後而歸爾。」\ProperName{司馬子反}曰：「不可。臣已告之矣，軍有七日之糧爾。」\ProperName{莊王}怒曰：「吾使子往視之，子曷爲告之？」\ProperName{司馬子反}曰：「以區區之\ProperName{宋}，猶有不欺人之臣，可以\ProperName{楚}而無乎？是以告之也。」\ProperName{莊王}曰：「諾，舍而止。雖然，吾猶取此然後歸爾。」\ProperName{司馬子反}曰：「然則君請處于此，臣請歸爾。」\ProperName{莊王}曰：「子去我而歸，吾孰與處于此？吾亦從子而歸爾。」引師而去之。故君子大其平乎己也。此皆大夫也。其稱人何？貶。曷爲貶？平者在下也。
\nopagebreak
\theendnotes

\section[吳子使季札來聘\quad{\small 公羊傳 襄公二十九年}]{{\normalsize 公羊傳\ 襄公二十九年}\quad \ProperName{吳子}使\ProperName{季札}來聘}
\ProperName{吳}無君無大夫，此何以有君有大夫？賢\ProperName{季子}也。何賢乎\ProperName{季子}？讓國也。其讓國奈何？\ProperName{謁}也、\ProperName{餘祭}也、\ProperName{夷昧}也與\ProperName{季子}同母者四。\ProperName{季子}弱而才，兄弟皆愛之，同欲立之以爲君。\ProperName{謁}曰：「今若是迮而與\ProperName{季子}國，\ProperName{季子}猶不受也。請無與子而與弟，弟兄迭爲君，而致國乎\ProperName{季子}。」皆曰：「諾。」故諸爲君者，皆輕死爲勇，飲食必祝，曰：「天苟有\ProperName{吳國}，尚速有悔於予身。」故\ProperName{謁}也死，\ProperName{餘祭}也立。\ProperName{餘祭}也死，\ProperName{夷昧}也立。\ProperName{夷昧}也死，則國宜之\ProperName{季子}者也。\ProperName{季子}使而亡焉。

\ProperName{僚}者，長庶也，即之。\ProperName{季子}使而反，至而君之爾。\ProperName{闔廬}曰：「先君之所以不與子國，而與弟者，凡爲\ProperName{季子}故也。將從先君之命與？則國宜之\ProperName{季子}者也。如不從先君之命與？則我宜立者也。\ProperName{僚}惡得爲君乎？」於是使\ProperName{專諸}刺\ProperName{僚}，而致國乎\ProperName{季子}。\ProperName{季子}不受，曰：「爾弒吾君，吾受爾國，是吾與爾爲篡也。爾殺吾兄，吾又殺爾，是父子兄弟相殺，終身無已也。」去之\ProperName{延陵}，終身不入\ProperName{吳國}。故君子以其不受爲義，以其不殺爲仁。

賢\ProperName{季子}則\ProperName{吳}何以有君有大夫？以\ProperName{季子}爲臣，則宜有君者也。\ProperName{札}者何？\ProperName{吳季子}之名也。\BookTitle{春秋}賢者不名，此何以名？許夷狄者不壹而足也。\ProperName{季子}者所賢也，曷爲不足乎\ProperName{季子}？許人臣者必使臣，許人子者必使子也！

\section[鄭伯克段于鄢\quad{\small 穀梁傳 隱公元年}]{{\normalsize 穀梁傳\ 隱公元年}\quad \ProperName{鄭伯}克\ProperName{段}于\ProperName{鄢}}
克者何？能也。何能也？能殺也。何以不言殺？見\ProperName{段}之有徒衆也。\ProperName{段}，\ProperName{鄭伯}弟也。何以知其爲弟也？殺世子母弟目君，以其目君，知其爲弟也。\ProperName{段}，弟也，而弗謂弟；公子也，而弗謂公子；貶之也。\ProperName{段}失子弟之道矣，賤\ProperName{段}而甚\ProperName{鄭伯}也。何甚乎\ProperName{鄭伯}？甚\ProperName{鄭伯}之處心積慮，成於殺也。于\ProperName{鄢}，遠也。猶曰取之其母之懷中而殺之云爾，甚之也。然則爲\ProperName{鄭伯}者宜奈何？緩追逸賊，親親之道也。

\section[虞師晉師滅夏陽\quad{\small 穀梁傳 僖公二年}]{{\normalsize 穀梁傳\ 僖公二年}\quad \ProperName{虞}師\ProperName{晉}師滅\ProperName{夏陽}}
非國而曰滅，重\ProperName{夏陽}也。\ProperName{虞}無師，其曰師，何也？以其先\ProperName{晉}，不可以不言師也。其先\ProperName{晉}，何也？爲主乎滅\ProperName{夏陽}也。\ProperName{夏陽}者，\ProperName{虞}、\ProperName{虢}之塞邑也，滅\ProperName{夏陽}而\ProperName{虞}、\ProperName{虢}舉矣。

\ProperName{虞}之爲主乎滅\ProperName{夏陽}，何也？\ProperName{晉獻公}欲伐\ProperName{虢}，\ProperName{荀息}曰：「君何不以\ProperName{屈}產之乘，\ProperName{垂棘}之璧而借道乎\ProperName{虞}也？」公曰：「此\ProperName{晉國}之寶也，如受吾幣而不借吾道則如之何？」\ProperName{荀息}曰：「此小國之所以事大國也，彼不借吾道必不敢受吾幣，如受吾幣而借吾道，則是我取之中府而藏之外府，取之中廄而置之外廄也。」公曰：「\ProperName{宮之奇}存焉，必不使受之也。」\ProperName{荀息}曰：「\ProperName{宮之奇}之爲人也，達心而懦，又少長於君。達心則其言略，懦則不能彊諫，少長於君則君輕之。且夫玩好在耳目之前，而患在一國之後，此中知以上乃能慮之。臣料\ProperName{虞}君中知以下也。」

公遂借道而伐\ProperName{虢}。\ProperName{宮之奇}諫曰：「\ProperName{晉國}之使者，其辭卑而幣重，必不便於\ProperName{虞}。」\ProperName{虞公}弗聽，遂受其幣而借之道。\ProperName{宮之奇}\endnote{\BookTitle{觀止}「宮之奇」下有「又」字，據\BookTitle{穀梁傳}校本改。}諫曰：「語曰『脣亡則齒寒』，其斯之謂與！」挈其妻子以奔\ProperName{曹}。

\ProperName{獻公}亡\ProperName{虢}，五年而後舉\ProperName{虞}。\ProperName{荀息}牽馬操璧而前曰：「璧則猶是也，而馬齒加長矣。」
\nopagebreak
\theendnotes

\section[晉獻公殺世子申生\quad{\small 禮記 檀弓上}]{{\normalsize 禮記\ 檀弓上}\quad \ProperName{晉獻公}殺世子\ProperName{申生}}
\ProperName{晉獻公}將殺其世子\ProperName{申生}。\ProperName{公子重耳}謂之曰：「子蓋言子之志於公乎？」世子曰：「不可。君安\ProperName{驪姬}，是我傷公之心也。」曰：「然則蓋行乎？」世子曰：「不可。君謂我欲弑君也。天下豈有無父之國哉！吾何行如之？」

使人辭於\ProperName{狐突}曰：「\ProperName{申生}有罪，不念\ProperName{伯氏}之言也，以至於死。\ProperName{申生}不敢愛其死。雖然，吾君老矣，子少，國家多難。\ProperName{伯氏}不出而圖吾君，\ProperName{伯氏}苟出而圖吾君，\ProperName{申生}受賜而死！」再拜稽首，乃卒。是以爲\ProperName{恭世子}也。

\section[曾子易簀\quad{\small 禮記 檀弓上}]{{\normalsize 禮記\ 檀弓上}\quad \ProperName{曾子}易簀}
\ProperName{曾子}寢疾，病。\ProperName{樂正子春}坐於牀下，\ProperName{曾元}、\ProperName{曾申}坐於足，童子隅坐而執燭。童子曰：「華而睆，大夫之簀與？」\ProperName{子春}曰：「止！」\ProperName{曾子}聞之，瞿然曰：「呼！」曰：「華而睆，大夫之簀與？」\ProperName{曾子}曰：「然。斯\ProperName{季孫}之賜也，我未之能易也。\ProperName{元}，起易簀！」\ProperName{曾元}曰：「夫子之病革矣，不可以變，幸而至於旦，請敬易之。」\ProperName{曾子}曰：「爾之愛我也不如彼。君子之愛人也以德，細人之愛人也以姑息。吾何求哉？吾得正而斃焉，斯已矣。」舉扶而易之，反席未安而沒。

\section[有子之言似夫子\quad{\small 禮記 檀弓上}]{{\normalsize 禮記\ 檀弓上}\quad \ProperName{有子}之言似夫子}
\ProperName{有子}問於\ProperName{曾子}曰：「問喪於夫子乎？」曰：「聞之矣：『喪欲速貧，死欲速朽。』」\ProperName{有子}曰：「是非君子之言也！」\ProperName{曾子}曰：「\ProperName{參}也聞諸夫子也！」\ProperName{有子}又曰：「是非君子之言也！」\ProperName{曾子}曰：「\ProperName{參}也與\ProperName{子游}聞之。」\ProperName{有子}曰：「然，然則夫子有爲言之也。」

\ProperName{曾子}以斯言告於\ProperName{子游}。\ProperName{子游}曰：「甚哉！有子之言似夫子也。昔者夫子居於\ProperName{宋}，見\ProperName{桓司馬}自爲石椁，三年而不成，夫子曰：『若是其靡也，死不如速朽之愈也。』死之欲速朽，爲\ProperName{桓司馬}言之也。\ProperName{南宮敬叔}反，必載寶而朝。夫子曰：『若是其貨也，喪不如速貧之愈也。』喪之欲速貧，爲\ProperName{敬叔}言之也。」

\ProperName{曾子}以\ProperName{子游}之言告於\ProperName{有子}。\ProperName{有子}曰：「然。吾固曰非夫子之言也。」\ProperName{曾子}曰：「子何以知之？」\ProperName{有子}曰：「夫子制於\ProperName{中都}，四寸之棺，五寸之椁，以斯知不欲速朽也。昔者夫子失\ProperName{魯}司寇，將之\ProperName{荊}，蓋先之以\ProperName{子夏}，又申之以\ProperName{冉有}，以斯知不欲速貧也。」

\section[公子重耳對秦客\quad{\small 禮記 檀弓下}]{{\normalsize 禮記\ 檀弓下}\quad \ProperName{公子重耳}對\ProperName{秦}客}
\ProperName{晉獻公}之喪，\ProperName{秦穆公}使人弔\ProperName{公子重耳}，且曰：「寡人聞之，亡國恆於斯，得國恆於斯。雖吾子儼然在憂服之中，喪亦不可久也，時亦不可失也，孺子其圖之！」以告\ProperName{舅犯}。\ProperName{舅犯}曰：「孺子其辭焉。喪人無寶，仁親以爲寶。父死之謂何？又因以爲利，而天下其孰能說之？孺子其辭焉！」\ProperName{公子重耳}對客曰：「君惠弔亡臣\ProperName{重耳}。身喪父死，不得與於哭泣之哀，以爲君憂。父死之謂何？或敢有他志，以辱君義。」稽顙而不拜，哭而起，起而不私。

\ProperName{子顯}以致命於\ProperName{穆公}。\ProperName{穆公}曰：「仁夫\ProperName{公子重耳}！夫稽顙而不拜，則未爲後也，故不成拜。哭而起，則愛父也。起而不私，則遠利也。」

\section[杜蕢揚觶\quad{\small 禮記 檀弓下}]{{\normalsize 禮記\ 檀弓下}\quad \ProperName{杜蕢}揚觶}
\ProperName{知悼子}卒，未葬。\ProperName{平公}飲酒，\ProperName{師曠}、\ProperName{李調}侍鼓鐘。\ProperName{杜簣}自外來，聞鐘聲，曰：「安在？」曰：「在寢。」\ProperName{杜簣}入寢，歷階而升。酌曰：「\ProperName{曠}飲斯。」又酌曰：「\ProperName{調}飲斯。」又酌，堂上北面坐飲之。降，趨而出。

\ProperName{平公}呼而進之，曰：「\ProperName{蕢}，曩者爾心或開予，是以不與爾言。爾飲\ProperName{曠}何也？」曰：「子卯不樂。\ProperName{知悼子}在堂，斯其爲子卯也大矣！\ProperName{曠}也太師也，不以詔。是以飲之也。」「爾飲\ProperName{調}，何也？」曰：「\ProperName{調}也，君之褻臣也，爲一飲一食，忘君之疾，是以飲之也。」「爾飲何也？」曰：「\ProperName{簣}也，宰夫也，非刀匕是共，又敢與知防，是以飲之也。」

\ProperName{平公}曰：「寡人亦有過焉，酌而飲寡人。」\ProperName{杜簣}洗而揚觶。公謂侍者曰：「如我死，則必毋廢斯爵也。」至于今，既畢獻，斯揚觶，謂之「杜舉」。

\section[晉獻文子成室\quad{\small 禮記 檀弓下}]{{\normalsize 禮記\ 檀弓下}\quad \ProperName{晉}獻\ProperName{文子}成室}
\ProperName{晉}獻\ProperName{文子}成室，\ProperName{晉}大夫發焉。\ProperName{張老}曰：「美哉輪焉！美哉奐焉！歌於斯，哭於斯，聚國族於斯！」\ProperName{文子}曰：「\ProperName{武}也得歌於斯，哭於斯，聚國族於斯，是全要領以從先大夫於\ProperName{九京}也！」北面再拜稽首。君子謂之善頌、善禱。

% Proofed 9 July 2022
% Ref. 
% - 國語, 上海古籍, 1978
% - 國語集解, 中華書局 2002
% - 春秋公羊傳注疏, 北大, 2000
% - 春秋榖梁傳注疏, 北大, 2000
% - 禮記正義, 上海古籍, 2008

