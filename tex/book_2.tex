\section[鄭子家告趙宣子\quad{\small 左傳 文公十七年}]{{\normalsize 左傳\ 文公十七年}\quad \ProperName{鄭子家}告\ProperName{趙宣子}}
\ProperName{晉侯}復合諸侯于\ProperName{扈}\endnote{\BookTitle{左傳}原作「\ProperName{晉侯}蒐于\ProperName{黃父}，遂復合諸侯于\ProperName{扈}」，\BookTitle{觀止}省文。}，平\ProperName{宋}也\endnote{「平\ProperName{宋}也」下原有「公不與會，\ProperName{齊}難故也。書曰『諸侯』，無功也。」}。於是\ProperName{晉侯}不見\ProperName{鄭伯}，以爲貳於\ProperName{楚}也。\ProperName{鄭子家}使執訊而與之書，以告\ProperName{趙宣子}，曰：

\begin{quotation}寡君即位三年，召\ProperName{蔡侯}而與之事君。九月，\ProperName{蔡侯}入於敝邑以行。敝邑以\ProperName{侯宣多}之難，寡君是以不得與\ProperName{蔡侯}偕。十一月，克減\ProperName{侯宣多}，而隨\ProperName{蔡侯}以朝於執事。十二年六月，\ProperName{歸生}佐寡君之嫡\ProperName{夷}，以請\ProperName{陳侯}於\ProperName{楚}，而朝諸君。十四年七月，寡君又朝以蕆\ProperName{陳}事。十五年五月，\ProperName{陳侯}自敝邑往朝於君。往年正月，\ProperName{燭之武}往，朝\ProperName{夷}也。八月，寡君又往朝。以\ProperName{陳}、\ProperName{蔡}之密邇於\ProperName{楚}，而不敢貳焉，則敝邑之故也。雖敝邑之事君，何以不免？在位之中，一朝於\ProperName{襄}，而再見於君。\ProperName{夷}與孤之二三臣相及於\ProperName{絳}。雖我小國，則蔑以過之矣。今大國曰：「爾未逞吾志。」敝邑有亡，無以加焉。
    
古人有言曰：「畏首畏尾，身其餘幾？」又曰：「鹿死不擇音。」小國之事大國也，德，則其人也；不德，則其鹿也。鋌而走險，急何能擇？命之罔極，亦知亡矣。將悉敝賦以待於\ProperName{鯈}，唯執事命之。

\ProperName{文公}二年\endnote{「\ProperName{文公}二年」下原有「六月壬申」。}，朝於\ProperName{齊}。四年\endnote{「四年」下原有「二月壬戌」。}，爲\ProperName{齊}侵\ProperName{蔡}，亦獲成於\ProperName{楚}。居大國之間，而從於強令，豈其罪也？大國若弗圖，無所逃命。
\end{quotation}

\ProperName{晉}\ProperName{鞏朔}行成於\ProperName{鄭}，\ProperName{趙穿}、\ProperName{公壻池}爲質焉。

\theendnotes

\section[王孫滿對楚子\quad{\small 左傳\ 宣公三年}]{{\normalsize 左傳\ 宣公三年}\quad \ProperName{王孫滿}對\ProperName{楚子}}
\ProperName{楚子}伐\ProperName{陸渾之戎}，遂至於\ProperName{雒}，觀兵于\ProperName{周}疆。\ProperName{定王}使\ProperName{王孫滿}勞\ProperName{楚子}。\ProperName{楚子}問鼎之大小、輕重焉。對曰：「在德不在鼎。昔\ProperName{夏}之方有德也，遠方圖物，貢金九牧，鑄鼎象物，百物而爲之備，使民知神、姦。故民入川澤山林，不逢不若。螭魅罔兩，莫能逢之。用能協于上下，以承天休。\ProperName{桀}有昏德，鼎遷于\ProperName{商}，載祀六百。\ProperName{商紂}暴虐，鼎遷于\ProperName{周}。德之休明，雖小，重也；其姦回昏亂，雖大，輕也。天祚明德，有所厎\endnote{\BookTitle{觀止}作「底」，據\BookTitle{左傳}校本改。\ProperName{阮元}\BookTitle{校勘記}：補刊石經缺，纂圖本、\ProperName{閩}、監、\ProperName{毛}本作「底」。}止。\ProperName{成王}定鼎于\ProperName{郟鄏}，卜世三十，卜年七百，天所命也。\ProperName{周}德雖衰，天命未改。鼎之輕重，未可問也。」

\theendnotes 

\section[齊國佐不辱命\quad{\small 左傳 成公二年}]{{\normalsize 左傳 成公二年}\quad \ProperName{齊國佐}不辱命}
\ProperName{晉}師從\ProperName{齊}師，入自\ProperName{丘輿}，擊\ProperName{馬陘}。\ProperName{齊侯}使\ProperName{賓媚人}賂以\ProperName{紀}甗、玉磬與地。「不可，則聽客之所爲。」

\ProperName{賓媚人}致賂，\ProperName{晉}人不可，曰：「必以\ProperName{蕭同叔子}爲質，而使\ProperName{齊}之封內盡東其畝。」對曰：「\ProperName{蕭同叔子}非他，寡君之母也。若以匹敵，則亦\ProperName{晉}君之母也。吾子布大命於諸侯，而曰必質其母以爲信，其若王命何？且是以不孝令也。\BookTitle{詩}曰：『孝子不匱，永錫爾類。』若以不孝令於諸侯，其無乃非德類也乎？先王疆理天下，物土之宜，而布其利。故\BookTitle{詩}曰：『我疆我理，南東其畝。』今吾子疆理諸侯，而曰『盡東其畝』而已，唯吾子戎車是利，無顧土宜，其無乃非先王之命也乎？反先王則不義，何以爲盟主？其\BookTitle{晉}實有闕。四王之王也，樹德而濟同欲焉；五伯之霸也，勤而撫之，以役王命。今吾子求合諸侯，以逞無疆之欲。\BookTitle{詩}曰：『布政\endnote{\BookTitle{觀止}作「敷政」，據\BookTitle{左傳}校本改。\ProperName{阮元}\BookTitle{校勘記}：\BookTitle{詩}作「敷政」，\ProperName{鄭氏}\BookTitle{儀禮}\BookTitle{聘禮}注云：「今文『布』作『敷』」。}優優，百祿是遒。』子實不優，而棄百祿，諸侯何害焉？不然，寡君之命使臣，則有辭矣！曰：『子以君師辱於敝邑，不腆敝賦，以犒從者。畏君之震，師徒橈敗。吾子惠徼\ProperName{齊}國之福，不泯其社稷，使繼舊好，唯是先君之敝器、土地不敢愛。子又不許，請收合餘燼，背城借一。敝邑之幸，亦云從也；況其不幸，敢不唯命是聽？』」

\theendnotes 

\section[楚歸晉知罃\quad{\small 左傳 成公三年}]{{\normalsize 左傳\ 成公三年}\quad \ProperName{楚}歸\ProperName{晉}\ProperName{知罃}}
\ProperName{晉}人歸\ProperName{楚}\ProperName{公子穀臣}與\ProperName{連尹襄老}之尸于\ProperName{楚}，以求\ProperName{知罃}。於是\ProperName{荀首}佐中軍矣，故\ProperName{楚}人許之。

王送\ProperName{知罃}，曰：「子其怨我乎？」對曰：「二國治戎，臣不才，不勝其任，以爲俘馘。執事不以釁鼓，使歸即戮，君之惠也。臣實不才，又誰敢怨？」王曰：「然則德我乎？」對曰：「二國圖其社稷而求紓其民，各懲其忿，以相宥也，兩釋纍囚，以成其好。二國有好，臣不與及，其誰敢德？」王曰：「子歸，何以報我？」對曰：「臣不任受怨，君亦不任受德，無怨無德，不知所報。」王曰：「雖然，必告不穀。」對曰：「以君之靈，纍臣得歸骨於\ProperName{晉}，寡君之以爲戮，死且不朽。若從君之惠而免之，以賜君之外臣\ProperName{首}；\ProperName{首}其請於寡君，而以戮於宗，亦死且不朽。若不獲命，而使嗣宗職，次及於事，而帥偏師，以脩封疆。雖遇執事，其弗敢違。其竭力致死，無有二心，以盡臣禮。所以報也。」王曰：「\ProperName{晉}未可與爭。」重爲之禮而歸之。

\section[呂相絕秦\quad{\small 左傳 成公十三年}]{{\normalsize 左傳\ 成公十三年}\quad \ProperName{呂相}絕\ProperName{秦}}
% 夏四月戊午
\ProperName{晉侯}使\ProperName{呂相}絕\ProperName{秦}，曰：

\begin{quotation}昔逮我\ProperName{獻公}及\ProperName{穆公}相好，戮力同心，申之以盟誓，重之以昏姻。天禍\ProperName{晉國}，\ProperName{文公}如\ProperName{齊}，\ProperName{惠公}如\ProperName{秦}。無祿，\ProperName{獻公}即世。\ProperName{穆公}不忘舊德，俾我\ProperName{惠公}用能奉祀于\ProperName{晉}。又不能成大勳，而爲\ProperName{韓}之師。亦悔于厥心，用集我\ProperName{文公}，是\ProperName{穆}之成也。

\ProperName{文公}躬擐甲冑，跋履山川，踰越險阻，征東之諸侯，\ProperName{虞}、\ProperName{夏}、\ProperName{商}、\ProperName{周}之胤而朝諸\ProperName{秦}，則亦既報舊德矣。\ProperName{鄭}人怒君之疆埸，我\ProperName{文公}帥諸侯及\ProperName{秦}圍\ProperName{鄭}。\ProperName{秦}大夫不詢于我寡君，擅及\ProperName{鄭}盟，諸侯疾之，將致命于\ProperName{秦}。\ProperName{文公}恐懼，綏靖諸侯，\ProperName{秦}師克還無害，則是我有大造于西也。

無祿，\ProperName{文公}即世，\ProperName{穆}爲不弔，蔑死我君，寡我\ProperName{襄公}，迭我\ProperName{殽}地，奸絕我好，伐我保城，殄滅我\ProperName{費滑}，散離我兄弟，撓亂我同盟，傾覆我國家。我\ProperName{襄公}未忘君之舊勳，而懼社稷之隕，是以有\ProperName{殽}之師。猶願赦罪于\ProperName{穆公}，\ProperName{穆公}弗聽，而即\ProperName{楚}謀我。天誘其衷，\ProperName{成王}隕命，\ProperName{穆公}是以不克逞志于我。

\ProperName{穆}、\ProperName{襄}即世，\ProperName{康}、\ProperName{靈}即位。\ProperName{康公}，我之自出，又欲闕翦我公室，傾覆我社稷，帥我蝥賊，以來蕩搖我邊疆，我是以有\ProperName{令狐}之役。\ProperName{康}猶不悛，入我\ProperName{河曲}，伐我\ProperName{涑川}，俘我\ProperName{王官}，翦我\ProperName{羈馬}，我是以有\ProperName{河曲}之戰。東道之不通，則是\ProperName{康公}絕我好也。

及君之嗣也，我君\ProperName{景公}引領西望，曰：「庶撫我乎！」君亦不惠稱盟，利吾有\ProperName{狄}難，入我\ProperName{河縣}，焚我\ProperName{箕}、\ProperName{郜}，芟夷我農功，虔劉我邊陲，我是以有\ProperName{輔氏}之聚。

君亦悔禍之延，而欲徼福于先君\ProperName{獻}、\ProperName{穆}，使\ProperName{伯車}來命我\ProperName{景公}曰：「吾與女同好棄惡，復脩舊德，以追念前勳。」言誓未就，\ProperName{景公}即世，我寡君是以有\ProperName{令狐}之會。君又不祥，背棄盟誓。\ProperName{白狄}及君同州，君之仇讎，而我之昏姻也。君來賜命曰：「吾與女伐\ProperName{狄}。」寡君不敢顧昏姻，畏君之威，而受命于吏\endnote{\BookTitle{觀止}作「使」，據\BookTitle{左傳}改。}。君有二心於\ProperName{狄}，曰：「\ProperName{晉}將伐女。」\ProperName{狄}應且憎，是用告我。\ProperName{楚}人惡君之二三其德也，亦來告我曰：「\ProperName{秦}背\ProperName{令狐}之盟，而來求盟于我，昭告昊天上帝、\ProperName{秦}三公、\ProperName{楚}三王，曰：『余雖與\ProperName{晉}出入，余唯利是視。』不穀惡其無成德，是用宣之，以懲不壹\endnote{\BookTitle{觀止}作「一」，據\BookTitle{左傳}改。}。」

諸侯備聞此言，斯是用痛心疾首，暱就寡人。寡人帥以聽命，唯好是求。君若惠顧諸侯，矜哀寡人，而賜之盟，則寡人之願也，其承寧諸侯以退，豈敢徼亂？君若不施大惠，寡人不佞，其不能以諸侯退矣。敢盡布之執事，俾執事實圖利之。
\end{quotation}

\theendnotes

\section[駒支不屈于晉\quad{\small 左傳 襄公十四年}]{{\normalsize 左傳\ 襄公十四年}\quad \ProperName{駒支}不屈于\ProperName{晉}}
會于\ProperName{向}\endnote{原作「十四年春，\ProperName{吳}告敗于\ProperName{晉}。會于\ProperName{向}，爲\ProperName{吳}謀\ProperName{楚}故也。\ProperName{范宣子}數\ProperName{吳}之不德也，以退\ProperName{吳}人。執\ProperName{莒}\ProperName{公子務婁}，以其通\ProperName{楚}使也。」}，將執\ProperName{戎子}\ProperName{駒支}，\ProperName{范宣子}親數諸朝，曰：「來，\ProperName{姜戎氏}！昔\ProperName{秦}人迫逐乃祖\ProperName{吾離}于\ProperName{瓜州}，乃祖\ProperName{吾離}被苫蓋，蒙荊棘以來歸我先君。我先君\ProperName{惠公}有不腆之田，與女剖分而食之。今諸侯之事我寡君不如昔者，蓋言語漏洩，則職女之由。詰朝之事，爾無與焉。與，將執女。」

對曰：「昔\ProperName{秦}人負恃其衆，貪于土地，逐我諸戎。\ProperName{惠公}蠲其大德，謂我諸戎，是\ProperName{四嶽}之裔冑也，毋是翦棄。賜我南鄙之田，狐貍\endnote{\BookTitle{觀止}作「狸」，據\BookTitle{左傳}校本改。\ProperName{阮元}\BookTitle{校勘記}：\ProperName{岳}本依\BookTitle{釋文}作「狸」，案\BookTitle{說文}無「狸」字，\ProperName{陸氏}云「本又作貍」。}所居，豺狼所嗥。我諸戎除翦其荊棘，驅其狐貍豺狼，以爲先君不侵不叛之臣，至于今不貳。昔\ProperName{文公}與\ProperName{秦}伐\ProperName{鄭}，\ProperName{秦}人竊與\ProperName{鄭}盟而舍戍焉，於是乎有\ProperName{殽}之師。\ProperName{晉}禦其上，戎亢其下，\ProperName{秦}師不復，我諸戎實然。譬如捕鹿，\ProperName{晉}人角之，諸戎掎之，與\ProperName{晉}踣之。戎何以不免？自是以來，\ProperName{晉}之百役，與我諸戎相繼于時，以從執政，猶\ProperName{殽}志也。豈敢離逷？今官之師旅無乃實有所闕，以攜諸侯，而罪我諸戎！我諸戎飲食衣服不與華同，贄幣不通，言語不達，何惡之能爲？不與於會，亦無瞢焉。」賦\BookTitle{青蠅}而退。\ProperName{宣子}辭焉，使即事於會，成愷悌也。

\theendnotes

\section[祁奚請免叔向\quad{\small 左傳\ 襄公二十一年}]{{\normalsize 左傳\ 襄公二十一年}\quad \ProperName{祁奚}請免\ProperName{叔向}}
% 秋
\ProperName{欒盈}出奔\ProperName{楚}，\ProperName{宣子}殺\ProperName{羊舌虎}，囚\ProperName{叔向}\endnote{原作：「\ProperName{宣子}殺\ProperName{箕遺}、\ProperName{黃淵}、\ProperName{嘉父}、\ProperName{司空靖}、\ProperName{邴豫}、\ProperName{董叔}、\ProperName{邴師}、\ProperName{申書}、\ProperName{羊舌虎}、\ProperName{叔羆}，囚\ProperName{伯華}、\ProperName{叔向}、\ProperName{籍偃}。」}。人謂\ProperName{叔向}曰：「子離於罪，其爲不知乎？」\ProperName{叔向}曰：「與其死亡若何？\BookTitle{詩}曰：『優哉游哉，聊以卒歲。』知也。」

\ProperName{樂王鮒}見\ProperName{叔向}曰：「吾爲子請。」\ProperName{叔向}弗應。出，不拜。其人皆咎\ProperName{叔向}。\ProperName{叔向}曰：「必\ProperName{祁大夫}。」室老聞之曰：「\ProperName{樂王鮒}言於君，無不行，求赦吾子，吾子不許。\ProperName{祁大夫}所不能也，而曰必由之，何也？」\ProperName{叔向}曰：「\ProperName{樂王鮒}，從君者也，何能行？\ProperName{祁大夫}外舉不棄讎，內舉不失親，其獨遺我乎？\BookTitle{詩}曰：『有覺德行，四國順之。』夫子覺者也。」

\ProperName{晉侯}問\ProperName{叔向}之罪於\ProperName{樂王鮒}。對曰：「不棄其親，其有焉。」於是\ProperName{祁奚}老矣，聞之，乘馹而見\ProperName{宣子}，曰：「\BookTitle{詩}曰：『惠我無疆，子孫保之。』\BookTitle{書}曰：『聖有謩勳，明徵定保。』夫謀而鮮過、惠訓不倦者，\ProperName{叔向}有焉，社稷之固也，猶將十世宥之，以勸能者。今壹不免其身，以棄社稷，不亦惑乎？\ProperName{鯀}殛而\ProperName{禹}興；\ProperName{伊尹}放\ProperName{大甲}而相之，卒無怨色；\ProperName{管}、\ProperName{蔡}爲戮，\ProperName{周公}右王，若之何其以\ProperName{虎}也棄社稷？子爲善，誰敢不勉？多殺何爲？」\ProperName{宣子}說，與之乘，以言諸公而免之。不見\ProperName{叔向}而歸，\ProperName{叔向}亦不告免焉而朝。

\theendnotes

\section[子產告范宣子輕幣\quad{\small 左傳 襄公二十四年}]{{\normalsize 左傳\ 襄公二十四年}\quad \ProperName{子產}告\ProperName{范宣子}輕幣}
\ProperName{范宣子}爲政，諸侯之幣重，\ProperName{鄭}人病之。

二月，\ProperName{鄭伯}如\ProperName{晉}，\ProperName{子產}寓書於\ProperName{子西}，以告\ProperName{宣子}，曰：「子爲\ProperName{晉國}，四鄰諸侯不聞令德，而聞重幣，\ProperName{僑}也惑之。\ProperName{僑}聞君子長國家者，非無賄之患，而無令名之難。夫諸侯之賄聚於公室，則諸侯貳。若吾子賴之，則\ProperName{晉國}貳。諸侯貳，則\ProperName{晉國}壞；\ProperName{晉國}貳，則子之家壞，何沒沒也！將焉用賄？夫令名，德之輿也；德，國家之基也。有基無壞，無亦是務乎！有德則樂，樂則能久。\BookTitle{詩}云『樂只君子，邦家之基』，有令德也夫！『上帝臨女，無貳爾心』，有令名也夫！恕思以明德，則令名載而行之，是以遠至邇安。毋寧使人謂子，『子實生我』，而謂『子浚我以生』乎？象有齒以焚其身，賄也。」\ProperName{宣子}說，乃輕幣。

\section[晏子不死君難\quad{\small 左傳 襄公二十五年}]{{\normalsize 左傳\ 襄公二十五年}\quad \ProperName{晏子}不死君難}
\ProperName{崔武子}見\ProperName{棠姜}而美之，遂取之。\ProperName{莊公}通焉，\ProperName{崔子}弒之。\endnote{\ProperName{崔子}之弒\ProperName{莊公}，\BookTitle{觀止}省文，原作：\begin{quotation}\ProperName{齊棠公}之妻，\ProperName{東郭偃}之姊也。\ProperName{東郭偃}臣\ProperName{崔武子}。\ProperName{棠公}死，\ProperName{偃}御\ProperName{武子}以弔焉，見\ProperName{棠姜}而美之，使\ProperName{偃}取之，\ProperName{偃}曰：「男女辨姓，今君出自\ProperName{丁}，臣出自\ProperName{桓}，不可。」\ProperName{武子}筮之，遇\BookTitle{困}{\fontfamily{songext}\selectfont ䷮}之\BookTitle{大過}{\fontfamily{songext}\selectfont ䷛}，史皆曰「吉」。示\ProperName{陳文子}，\ProperName{文子}曰：「夫從風，風隕妻，不可娶也。且其\BookTitle{繇}曰：『困于石，據于蒺梨，入于其宮，不見其妻，凶。』『困于石』，往不濟也。『據于蒺梨』，所恃傷也。『入于其宮，不見其妻，凶』，無所歸也。」\ProperName{崔子}曰：「嫠也，何害？先夫當之矣。」遂取之。\ProperName{莊公}通焉，驟如\ProperName{崔氏}，以\ProperName{崔子}之冠賜人。侍者曰：「不可。」公曰：「不爲\ProperName{崔子}，其無冠乎？」\ProperName{崔子}因是，又以其間伐\ProperName{晉}也，曰：「\ProperName{晉}必將報。」欲弒公以說于\ProperName{晉}，而不獲間。公鞭侍人\ProperName{賈舉}，而又近之，乃爲\ProperName{崔子}間公。

夏，五月，\ProperName{莒}爲\ProperName{且于}之役故，\ProperName{莒子}朝于\ProperName{齊}。甲戌，饗諸北郭，\ProperName{崔子}稱疾不視事。乙亥，公問\ProperName{崔子}，遂從\ProperName{姜氏}，\ProperName{姜}入于室，與\ProperName{崔子}自側戶出，公拊楹而歌，侍人\ProperName{賈舉}止衆從者而入，閉門。甲興，公登臺而請，弗許；請盟，弗許；請自刃於廟，弗許。皆曰：「君之臣\ProperName{杼}疾病，不能聽命。近於公宮，陪臣干掫有淫者，不知二命。」公踰牆，又射之，中股，反隊，遂弒之。\ProperName{賈舉}、\ProperName{州綽}、\ProperName{邴師}、\ProperName{公孫敖}、\ProperName{封具}，\ProperName{鐸父}，\ProperName{襄伊}，\ProperName{僂堙}皆死。\ProperName{祝佗父}祭於\ProperName{高唐}，至，復命，不說弁而死於\ProperName{崔氏}。\ProperName{申蒯}，侍漁者，退，謂其宰曰：「爾以帑免，我將死。」其宰曰：「免，是反子之義也。」與之皆死。\ProperName{崔氏}殺\ProperName{鬷蔑}于\ProperName{平陰}。\end{quotation}}

\ProperName{晏子}立於\ProperName{崔氏}之門外，其人曰：「死乎？」曰：「獨吾君也乎哉，吾死也？」曰：「行乎？」曰：「吾罪也乎哉，吾亡也？」曰：「歸乎？」曰：「君死，安歸？君民者，豈以陵民？社稷是主。臣君者，豈爲其口實？社稷是養。故君爲社稷死，則死之；爲社稷亡，則亡之。若爲己死，而爲己亡，非其私暱，誰敢任之？且人有君而弒之，吾焉得死之？而焉得亡之？將庸何歸？」門啓而入，枕尸股而哭。興，三踊而出。人謂\ProperName{崔子}「必殺之！」\ProperName{崔子}曰：「民之望也，舍之，得民。」

\theendnotes

\section[季札觀周樂\quad{\small 左傳 襄公二十九年}]{{\normalsize 左傳\ 襄公二十九年}\quad \ProperName{季札}觀\ProperName{周}樂}
\ProperName{吳}\ProperName{公子札}來聘\endnote{「吳公子札來聘」下原有：「見\ProperName{叔孫穆子}，說之。謂\ProperName{穆子}曰：『子其不得死乎！好善而不能擇人。吾聞君子務在擇人。吾子爲\ProperName{魯}宗卿，而任其大政，不慎舉，何以堪之？禍必及子！』」}，請觀於\ProperName{周}樂。使工爲之歌\BookTitle{周南}、\BookTitle{召南}，曰：「美哉！始基之矣，猶未也，然勤而不怨矣。」爲之歌\BookTitle{邶}、\BookTitle{鄘}、\BookTitle{衞}，曰：「美哉淵乎！憂而不困者也。吾聞\ProperName{衞康叔}、\ProperName{武公}之德如是，是其\BookTitle{衞風}乎？」爲之歌\BookTitle{王}，曰：「美哉！思而不懼，其\BookTitle{周}之東乎？」爲之歌\BookTitle{鄭}，曰：「美哉！其細已甚，民弗堪也。是其先亡乎！」爲之歌\BookTitle{齊}，曰：「美哉，泱泱乎！大風也哉！表東海者，其\ProperName{大公}乎！國未可量也！」爲之歌\BookTitle{豳}，曰：「美哉，蕩乎！樂而不淫，其\ProperName{周公}之東乎！」爲之歌\BookTitle{秦}，曰：「此之謂夏聲。夫能夏則大，大之至也，其\ProperName{周}之舊乎！」爲之歌\BookTitle{魏}，曰：「美哉，渢渢乎！大而婉，險而易行。以德輔此，則明主也。」爲之歌\BookTitle{唐}，曰：「思深哉！其有\ProperName{陶唐氏}之遺民乎！不然，何憂之遠也？非令德之後，誰能若是？」爲之歌\BookTitle{陳}，曰：「國無主，其能久乎？」自\BookTitle{鄶}以下無譏焉。

爲之歌\BookTitle{小雅}，曰：「美哉！思而不貳，怨而不言，其\BookTitle{周}德之衰乎？猶有先王之遺民焉！」爲之歌\BookTitle{大雅}，曰：「廣哉，熙熙乎！曲而有直體，其\ProperName{文王}之德乎！」

爲之歌\BookTitle{頌}，曰：「至矣哉！直而不倨，曲而不屈，邇而不偪，遠而不攜，遷而不淫，復而不厭，哀而不愁，樂而不荒，用而不匱，廣而不宣，施而不費，取而不貪，處而不底，行而不流。五聲和，八風平，節有度，守有序。盛德之所同也！」

見舞\BookTitle{象箾}、\BookTitle{南籥}者，曰：「美哉！猶有憾。」見舞\BookTitle{大武}者，曰：「美哉！\ProperName{周}之盛也，其若此乎！」見舞\BookTitle{韶濩}者，曰：「聖人之弘也，而猶有慙德，聖人之難也！」見舞\BookTitle{大夏}者，曰：「美哉！勤而不德，非\ProperName{禹}，其誰能脩之？」見舞\BookTitle{韶箾}者，曰：「德至矣哉，大矣！如天之無不幬也，如地之無不載也。雖甚盛德，其蔑以加於此矣，觀止矣。若有他樂，吾不敢請已。」

\theendnotes 

\section[子產壞盡館垣\quad{\small 左傳\ 襄公三十一年}]{{\normalsize 左傳\ 襄公三十一年}\quad \ProperName{子產}壞盡館垣}
\ProperName{子產}相\ProperName{鄭伯}以如\ProperName{晉}，\ProperName{晉侯}以我喪故，未之見也。\ProperName{子產}使盡壞其館之垣而納車馬焉。\ProperName{士文伯}讓之，曰：「敝邑以政刑之不脩，寇盜充斥，無若諸侯之屬辱在寡君者何，是以令吏人完客所館，高其閈閎，厚其牆垣，以無憂客使。今吾子壞之，雖從者能戒，其若異客何？以敝邑之爲盟主，繕完葺牆，以待賓客。若皆毀之，其何以共命？寡君使\ProperName{匄}請命。」

對曰：「以敝邑褊小，介於大國，誅求無時，是以不敢寧居，悉索敝賦，以來會時事。逢執事之不閒，而未得見；又不獲聞命，未知見時。不敢輸幣，亦不敢暴露。其輸之，則君之府實也，非薦陳之，不敢輸也。其暴露之，則恐燥濕之不時而朽蠹，以重敝邑之罪。\ProperName{僑}聞\ProperName{文公}之爲盟主也，宮室卑庳，無觀臺榭，以崇大諸侯之館。館如公寢，庫廄繕脩，司空以時平易道路，圬人以時塓館宮室；諸侯賓至，甸設庭燎，僕人巡宮；車馬有所，賓從有代，巾車脂轄，隸人、牧、圉各瞻其事；百官之屬各展其物；公不留賓，而亦無廢事；憂樂同之，事則巡之；教其不知，而恤其不足。賓至如歸，無寧菑患；不畏寇盜，而亦不患燥濕。今\ProperName{銅鞮}之宮數里，而諸侯舍於隸人，門不容車，而不可踰越；盜賊公行，而夭厲不戒。賓見無時，命不可知。若又勿壞，是無所藏幣以重罪也。敢請執事：將何所命之？雖君之有\ProperName{魯}喪，亦敝邑之憂也。若獲薦幣，脩垣而行，君之惠也，敢憚勤勞！」

\ProperName{文伯}復命。\ProperName{趙文子}曰：「信。我實不德，而以隸人之垣以贏諸侯，是吾罪也。」使\ProperName{士文伯}謝不敏焉。\ProperName{晉侯}見\ProperName{鄭伯}，有加禮，厚其宴、好而歸之。乃築諸侯之館。

\ProperName{叔向}曰：「辭之不可以已也如是夫！\ProperName{子產}有辭，諸侯賴之，若之何其釋辭也？\BookTitle{詩}曰『辭之輯矣，民之協矣；辭之繹矣，民之莫矣』其知之矣！」

\section[子產論尹何爲邑\quad{\small 左傳\ 襄公三十一年}]{{\normalsize 左傳\ 襄公三十一年}\quad \ProperName{子產}論\ProperName{尹何}爲邑}
\ProperName{子皮}欲使\ProperName{尹何}爲邑。\ProperName{子產}曰：「少，未知可否。」\ProperName{子皮}曰：「愿，吾愛之，不吾叛也。使夫往而學焉，夫亦愈知治矣。」\ProperName{子產}曰：「不可。人之愛人，求利之也。今吾子愛人則以政，猶未能操刀而使割也，其傷實多。子之愛人，傷之而已，其誰敢求愛於子？子於\ProperName{鄭國}，棟也。棟折榱崩，\ProperName{僑}將厭焉，敢不盡言？子有美錦，不使人學製焉。大官、大邑，身之所庇也，而使學者制焉，其爲美錦不亦多乎？\ProperName{僑}聞學而後入政，未聞以政學者也。若果行此，必有所害。譬如田獵，射御貫，則能獲禽，若未嘗登車射御，則敗績厭覆是懼，何暇思獲？」

\ProperName{子皮}曰：「善哉！\ProperName{虎}不敏。吾聞君子務知大者、遠者，小人務知小者、近者。我，小人也。衣服附在吾身，我知而慎之；大官、大邑，所以庇身也，我遠而慢之。\ProperName{微子}之言，吾不知也。他日我曰，子爲\ProperName{鄭國}，我爲吾家，以庇焉，其可也。今而後知不足。自今請，雖吾家，聽子而行。」\ProperName{子產}曰：「人心之不同如其面焉，吾豈敢謂子面如吾面乎？抑心所謂危，亦以告也。」\ProperName{子皮}以爲忠，故委政焉。\ProperName{子產}是以能爲\ProperName{鄭國}。

\section[子產卻楚逆女以兵\quad{\small 左傳 昭公元年}]{{\normalsize 左傳\ 昭公元年}\quad \ProperName{子產}卻\ProperName{楚}逆女以兵}
% 元年春，
\ProperName{楚}\ProperName{公子圍}聘于\ProperName{鄭}，且娶於\ProperName{公孫段}氏。\ProperName{伍舉}爲介。將入館。\ProperName{鄭}人惡之，使行人\ProperName{子羽}與之言，乃館於外。既聘，將以衆逆。\ProperName{子產}患之，使\ProperName{子羽}辭曰：「以敝邑褊小，不足以容從者，請墠聽命。」令尹命{大}宰\ProperName{伯州犁}對曰：「君辱貺寡大夫\ProperName{圍}，謂\ProperName{圍}將使\ProperName{豐氏}撫有而室。\ProperName{圍}布几筵，告於\ProperName{莊}、\ProperName{共}之廟而來。若野賜之，是委君貺於草莽也，是寡大夫不得列於諸卿也。不寧唯是，又使\ProperName{圍}蒙其先君，將不得爲寡君老，其蔑以復矣。唯大夫圖之！」\ProperName{子羽}曰：「小國無罪，恃實其罪。將恃大國之安靖己，而無乃包藏禍心以圖之？小國失恃，而懲諸侯，使莫不憾者，距違君命，而有所壅塞不行是懼。不然，敝邑，館人之屬也，其敢愛\ProperName{豐氏}之祧？」\ProperName{伍舉}知其有備也，請垂櫜而入。許之。

\section[子革對靈王\quad{\small 左傳 昭公十二年}]{{\normalsize 左傳\ 昭公十二年}\quad \ProperName{子革}對\ProperName{靈王}}
\ProperName{楚子}狩于\ProperName{州來}，次于\ProperName{潁尾}。使\ProperName{蕩侯}、\ProperName{潘子}、\ProperName{司馬督}、囂尹\ProperName{午}、陵尹\ProperName{喜}，帥師圍\ProperName{徐}以懼\ProperName{吳}。\ProperName{楚子}次于\ProperName{乾谿}，以爲之援。雨雪，王皮冠，\ProperName{秦}復陶，翠被，豹舄，執鞭以出。僕\ProperName{析父}從。

右尹\ProperName{子革}夕，王見之。去冠、被，舍鞭，與之語，曰：「昔我先王\ProperName{熊繹}與\ProperName{呂伋}、\ProperName{王孫牟}、\ProperName{燮父}、\ProperName{禽父}並事\ProperName{康王}，四國皆有分，我獨無有。今吾使人於\ProperName{周}，求鼎以爲分，王其與我乎？」對曰：「與君王哉！昔我先王\ProperName{熊繹}辟在\ProperName{荊山}，篳路藍縷以處草莽，跋涉山林以事天子，唯是桃弧、棘矢以共禦王事。\ProperName{齊}，王舅也；\ProperName{晉}及\ProperName{魯}、\ProperName{衞}，王母弟也。\ProperName{楚}是以無分，而彼皆有。今\ProperName{周}與四國服事君王，將唯命是從，豈其愛鼎？」王曰：「昔我皇祖伯父\ProperName{昆吾}，\ProperName{舊許}是宅。今\ProperName{鄭}人貪賴其田，而不我與。我若求之，其與我乎？」對曰：「與君王哉！\ProperName{周}不愛鼎，\ProperName{鄭}敢愛田？」王曰：「昔諸侯遠我而畏\ProperName{晉}，今我大城\ProperName{陳}、\ProperName{蔡}、\ProperName{不羹}，賦皆千乘，子與有勞焉，諸侯其畏我乎？」對曰：「畏君王哉！是四國者，專足畏也。又加之以\ProperName{楚}，敢不畏君王哉？」

工尹\ProperName{路}請曰：「君王命剝圭以爲鏚柲，敢請命。」王入視之。

\ProperName{析父}謂\ProperName{子革}：「吾子，\ProperName{楚國}之望也。今與王言如響，國其若之何？」\ProperName{子革}曰：「摩厲以須，王出，吾刃將斬矣。」

王出，復語。左史\ProperName{倚相}趨過，王曰：「是良史也，子善視之！是能讀\BookTitle{三墳}、\BookTitle{五典}、\BookTitle{八索}、\BookTitle{九丘}。」對曰：「臣嘗問焉，昔\ProperName{穆王}欲肆其心，周行天下，將皆必有車轍馬跡焉。\ProperName{祭公謀父}作\BookTitle{祈招}之詩以止王心，王是以獲沒於\ProperName{祗宮}。臣問其詩而不知也。若問遠焉，其焉能知之？」王曰：「子能乎？」對曰：「能。其詩曰：『祈招之愔愔，式昭德音。思我王度，式如玉，式如金。形民之力，而無醉飽之心。』」

王揖而入，饋不食，寢不寐。數日，不能自克，以及於難。

\ProperName{仲尼}曰：「古也有志：『克己復禮，仁也。』信善哉！\ProperName{楚靈王}若能如是，豈其辱於\ProperName{乾谿}？」

\section[子產論政寬猛\quad{\small 左傳 昭公二十年}]{{\normalsize 左傳\ 昭公二十年}\quad \ProperName{子產}論政寬猛}
\ProperName{鄭}\ProperName{子產}有疾，謂\ProperName{子大叔}曰：「我死，子必爲政。唯有德者能以寬服民，其次莫如猛。夫火烈，民望而畏之，故鮮死焉；水懦弱，民狎而翫之，則多死焉。故寬難。」疾數月而卒。

\ProperName{大叔}爲政，不忍猛而寬。\ProperName{鄭國}多盜，取人於萑苻之澤。\ProperName{大叔}悔之，曰：「吾早從夫子，不及此。」興徒兵以攻萑苻之盜，盡殺之，盜少止。

\ProperName{仲尼}曰：「善哉！政寬則民慢，慢則糾之以猛。猛則民殘，殘則施之以寬。寬以濟猛，猛以濟寬，政是以和。」\BookTitle{詩}曰：『民亦勞止，汔可小康，惠此中國，以綏四方』，施之以寬也。『毋從詭隨，以謹無良；式遏寇虐，慘不畏明』，糾之以猛也。『柔遠能邇，以定我王』，平之以和也。又曰『不競不絿，不剛不柔，布政優優，百祿是遒』，和之至也！」

及\ProperName{子產}卒，\ProperName{仲尼}聞之，出涕曰：「古之遺愛也。」

\section[吳許越成\quad{\small 左傳 哀公元年}]{{\normalsize 左傳\ 哀公元年}\quad \ProperName{吳}許\ProperName{越}成}
\ProperName{吳王}\ProperName{夫差}敗\ProperName{越}于\ProperName{夫椒}，報\ProperName{檇李}也。遂入\ProperName{越}。\ProperName{越子}以甲楯五千保于\ProperName{會稽}，使大夫\ProperName{種}因\ProperName{吳}\ProperName{{大}宰嚭}以行成。

\ProperName{吳子}將許之。\ProperName{伍員}曰：「不可。臣聞之：『樹德莫如滋，去疾莫如盡。』昔\ProperName{有過}\ProperName{澆}殺\ProperName{斟灌}以伐\ProperName{斟鄩}，滅\ProperName{夏后相}，\ProperName{后緡}方娠，逃出自竇，歸于\ProperName{有仍}，生\ProperName{少康}焉。爲\ProperName{仍}牧正，惎\ProperName{澆}能戒之。\ProperName{澆}使\ProperName{椒}求之，逃奔\ProperName{有虞}，爲之庖正，以除其害。\ProperName{虞思}於是妻之以二\ProperName{姚}，而邑諸\ProperName{綸}，有田一成，有衆一旅。能布其德，而兆其謀，以收\ProperName{夏}衆，撫其官職；使\ProperName{女艾}諜\ProperName{澆}，使\ProperName{季杼}誘\ProperName{豷}，遂滅\ProperName{過}、\ProperName{戈}，復\ProperName{禹}之績，祀\ProperName{夏}配天，不失舊物。今\ProperName{吳}不如\ProperName{過}，而\ProperName{越}大於\ProperName{少康}，或將豐之，不亦難乎！\ProperName{句踐}能親而務施，施不失人，親不棄勞。與我同壤，而世爲仇讎。於是乎克而弗取，將又存之，違天而長寇讎，後雖悔之，不可食已。\ProperName{姬}之衰也，日可俟也。介在蠻夷，而長寇讎，以是求伯，必不行矣！」弗聽。退而告人曰：「\ProperName{越}十年生聚，而十年教訓，二十年之外，\ProperName{吳}其爲沼乎！」

% Proofed 6 July 2022
% Ref.
% 楊伯峻, 春秋左傳註
% 十三经注疏整理本·春秋左傳正義
