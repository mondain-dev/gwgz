\section[駁復讎議\quad{\small 柳宗元}]{{\normalsize 柳宗元}\quad 駁復讎議}
臣伏見\ProperName{天后}時，有\ProperName{同州}\ProperName{下邽}人\ProperName{徐元慶}者，父\ProperName{爽}，爲縣尉\ProperName{趙師韞}所殺，卒能手刃父讎，束身歸罪。當時諫臣\ProperName{陳子昂}建議誅之，而旌其閭，且請編之於令，永爲國典。臣竊獨過之。

臣聞禮之大本，以防亂也，若曰無爲賊虐，凡爲子者殺無赦；刑之大本，亦以防亂也，若曰無爲賊虐，凡爲治者殺無赦。其本則合，其用則異，旌與誅莫得而並焉。誅其可旌，茲謂濫，黷刑甚矣；旌其可誅，茲謂僭，壞禮甚矣。果以是示於天下，傳於後代，趨義者不知所向，違害者不知所立，以是爲典可乎？

蓋聖人之制，窮理以定賞罰，本情以正褒貶，統於一而已矣。嚮使刺讞其誠僞，考正其曲直，原始而求其端，則刑禮之用，判然離矣。何者？若\ProperName{元慶}之父不陷於公罪，\ProperName{師韞}之誅，獨以其私怨，奮其吏氣，虐於非辜，州牧不知罪，刑官不知問，上下蒙冒，籲號不聞，而\ProperName{元慶}能以戴天爲大恥，枕戈爲得禮，處心積慮，以衝讎人之胸，介然自克，即死無憾，是守禮而行義也。執事者宜有慚色，將謝之不暇，而又何誅焉？其或\ProperName{元慶}之父不免於罪，\ProperName{師韞}之誅不愆於法，是非死於吏也，是死於法也。法其可讎乎？讎天子之法，而戕奉法之吏，是悖驁而凌上也。執而誅之，所以正邦典，而又何旌焉？

且其議曰：「人必有子，子必有親。親親相讎，其亂誰救？」是惑於禮也甚矣。禮之所謂讎者，蓋其冤抑沉痛而號無告也；非謂抵罪觸法，陷於大戮。而曰「彼殺之，我乃殺之」，不議曲直，暴寡脅弱而已。其非經背聖，不亦甚哉！\BookTitle{周禮}：「調人掌司萬人之讎。凡殺人而義者，令勿讎，讎之則死。」「有反殺者，邦國交讎之。」又安得親親相仇也？\BookTitle{春秋公羊傳}曰：「父不受誅，子復讎可也。父受誅，子復讎，此推刃之道。復讎不除害。」今若取此以斷兩下相殺，則合於禮矣。且夫不忘讎，孝也；不愛死，義也。\ProperName{元慶}能不越於禮，服孝死義，是必達理而聞道者也。夫達理聞道之人，豈其以王法爲敵讎者哉？議者反以爲戮，黷刑壞禮，其不可以爲典，明矣。

請下臣議，附於令，有斷斯獄者，不宜以前議從事。謹議。

\section[桐葉封弟辯\quad{\small 柳宗元}]{{\normalsize 柳宗元}\quad 桐葉封弟辯}
古之傳者有言，\ProperName{成王}以桐葉與小弱弟，戲曰：「以封汝。」\ProperName{周公}入賀。王曰：「戲也。」\ProperName{周公}曰：「天子不可戲。」乃封小弱弟於\ProperName{唐}。

吾意不然。王之弟當封邪？\ProperName{周公}宜以時言於王，不待其戲而賀以成之也；不當封邪？\ProperName{周公}乃成其不中之戲，以地以人與小弱者爲之主，其得爲聖乎？且\ProperName{周公}以王之言，不可苟焉而已，必從而成之邪？設有不幸，王以桐葉戲婦寺，亦將舉而從之乎？凡王者之德，在行之何若。設未得其當，雖十易之不爲病；要於其當，不可使易也，而況以其戲乎？若戲而必行之，是\ProperName{周公}教王遂過也。

吾意\ProperName{周公}輔\ProperName{成王}，宜以道，從容優樂，要歸之大中而已，必不逢其失而爲之辭。又不當束縛之，馳驟之，使若牛馬然，急則敗矣。且家人父子尚不能以此自克，況號爲君臣者耶？是直小丈夫{\fontfamily{songext}\selectfont 𡙇𡙇}者之事，非\ProperName{周公}所宜用，故不可信。

或曰：封\ProperName{唐叔}，\ProperName{史佚}成之。

\section[箕子碑\quad{\small 柳宗元}]{{\normalsize 柳宗元}\quad \ProperName{箕子}碑}
凡大人之道有三：一曰正蒙難，二曰法授聖，三曰化及民。\ProperName{殷}有仁人曰\ProperName{箕子}，實具茲道，以立於世。故\ProperName{孔子}述六經之旨，尤殷勤焉。

當\ProperName{紂}之時，大道悖亂，天威之動不能戒，聖人之言無所用。進死以倂命，誠仁矣，無益吾祀故不爲；委身以存祀，誠仁矣，與亡吾國，故不忍。具是二道，有行之者矣。是用保其明哲，與之俯仰，晦是謨範，辱於囚奴，昏而無邪，隤而不息。故在\BookTitle{易}曰「\ProperName{箕子}之明夷」，正蒙難也。及天命既改，生人以正，乃出大法，用爲聖師，\ProperName{周}人得以序彝倫而立大典。故在\BookTitle{書}曰「以\ProperName{箕子}歸，作\BookTitle{洪範}」，法授聖也。及封\ProperName{朝鮮}，推道訓俗，惟德無陋，惟人無遠，用廣\ProperName{殷}祀，俾夷爲華，化及民也。率是大道，藂於厥躬，天地變化，我得其正，其大人歟？

於虖！當其\ProperName{周}時未至，\ProperName{殷}祀未殄，\ProperName{比干}已死，\ProperName{微子}已去，向使\ProperName{紂}惡未稔而自斃，\ProperName{武庚}念亂以圖存，國無其人，誰與興理？是固人事之或然者也。然則先生隱忍而爲此，其有志於斯乎？\ProperName{唐}某年作廟\ProperName{汲郡}，歲時致祀。嘉先生獨列於\BookTitle{易}象，作是頌云。

% 蒙難以正，授聖以謨。宗祀用繁，夷民其蘇。憲憲大人，顯晦不渝。聖人之仁，道合隆污。明哲在躬，不陋爲奴。沖讓居禮，不盈稱孤。高而無危，卑不可踰。非死非去，有懷故都。時詘而伸，卒爲世模。\BookTitle{易}象是列，\ProperName{文王}爲徒。大明宣昭，崇祀式孚。古闕頌辭，繼在後儒。

\section[捕蛇者說\quad{\small 柳宗元}]{{\normalsize 柳宗元}\quad 捕蛇者說}
\ProperName{永州}之野產異蛇，黑質而白章，觸草木盡死，以齧人，無禦之者。然得而腊之以爲餌，可以已大風、攣踠、瘻、癘，去死肌，殺三蟲。其始，太醫以王命聚之，歲賦其二，募有能捕之者，當其租入，\ProperName{永}之人爭奔走焉。

有\ProperName{蔣氏}者，專其利三世矣。問之，則曰：「吾祖死於是，吾父死於是，今吾嗣爲之十二年，幾死者數矣。」言之，貌若甚{慼}者。余悲之，且曰：「若毒之乎？余將告於蒞事者，更若役，復若賦，則如何？」% 古文觀止作“戚”，據全唐文等改。

\ProperName{蔣氏}大{戚}，汪然出涕曰：「君將哀而生之乎？則吾斯役之不幸，未若復吾賦不幸之甚也。嚮吾不爲斯役，則久已病矣。自吾氏三世居是鄉，積於今六十歲矣，而鄉鄰之生日蹙。殫其地之出，竭其廬之入，號呼而轉徙，飢渴而頓踣，觸風雨，犯寒暑，呼噓毒癘，往往而死者相籍也。曩與吾祖居者，今其室十無一焉；與吾父居者，今其室十無二三焉；與吾居十二年者，今其室十無四五焉，非死則徙爾。而吾以捕蛇獨存。悍吏之來吾鄉，叫囂乎東西，隳突乎南北，嘩然而駭者，雖雞狗不得寧焉。吾恂恂而起，視其缶，而吾蛇尚存，則弛然而臥。謹食之，時而獻焉。退而甘食其土之有，以盡吾齒。蓋一歲之犯死者二焉，其餘則熙熙而樂，豈若吾鄉鄰之旦旦有是哉！今雖死乎此，比吾鄉鄰之死則已後矣，又安敢毒{邪}？」

余聞而愈悲。\ProperName{孔子}曰：「苛政猛於虎也。」吾嘗疑乎是，今以\ProperName{蔣氏}觀之，猶信。嗚呼！孰知賦斂之毒，有甚是蛇者乎！故爲之說，以俟夫觀人風者得焉。

\section[種樹郭橐駝傳\quad{\small 柳宗元}]{{\normalsize 柳宗元}\quad 種樹\ProperName{郭橐駝}傳}
\ProperName{郭橐駝}，不知始自何名。病僂，隆然伏行，有類橐駝者，故鄉人號之「駝」。\ProperName{駝}聞之曰：「甚善，名我固當。」因捨其名，亦自謂\ProperName{橐駝}云。其鄉曰\ProperName{豐樂鄉}，在\ProperName{長安}西。\ProperName{駝}業種樹，凡\ProperName{長安}豪家富人爲觀遊及賣果者，皆爭迎取養。視\ProperName{駝}所種樹，或{移}\endnote{\BookTitle{觀止}作「遷」，據今校本\BookTitle{柳宗元集}等改。}徙，無不活，且碩茂蚤實以蕃。他植者雖窺伺傚慕，莫能如也。

有問之，對曰：「\ProperName{橐駝}非能使木之壽且孳也，能順木之天，以致其性焉耳。凡植木之性，其本欲舒，其培欲平，其土欲故，其築欲密。既然已，勿動勿慮，去不復顧。其蒔也若子，其置也若棄，則其天者全而其性得矣。故吾不害其長而已，非有能碩而茂之也；不抑耗其實而已，非有能蚤而蕃之也。他植者則不然，根拳而土易，其培之也，若不過焉則不及。苟有能反是者，則又愛之太殷，憂之太勤，旦視而暮撫，已去而復顧。甚者爪其膚以驗其生枯，搖其本以觀其疎密，而木之性日以離矣。雖曰愛之，其實害之；雖曰憂之，其實讎之，故不我若也。吾又何能爲哉？」

問者曰：「以子之道，移之官理可乎？」\ProperName{駝}曰：「我知種樹而已，官理非吾業也。然吾居鄉，見長人者好煩其令，若甚憐焉，而卒以禍。旦暮吏來而呼曰：『官命促爾耕，勗爾植，督爾獲。蚤繅而緒，蚤織而縷，字而幼孩，遂而雞豚。』鳴鼓而聚之，擊木而召之。吾小人輟飧饔以勞吏者，且不得暇，又何以蕃吾生而安吾性邪？故病且怠。若是，則與吾業者其亦有類乎？」    

問者曰：「嘻，不亦善夫！吾問養樹，得養人術。」傳其事以爲官戒也。

\theendnotes

\section[梓人傳\quad{\small 柳宗元}]{{\normalsize 柳宗元}\quad 梓人傳}
\ProperName{裴封叔}之第在\ProperName{光德里}。有梓人款其門，願傭隟宇而處焉。所職尋引、規矩、繩墨，家不居礱斲之器。問其能，曰：「吾善度材，視棟宇之制，高深、圓方、短長之宜，吾指使而羣工役焉。捨我，眾莫能就一宇。故食於官府，吾受祿三倍；作於私家，吾收其直大半焉。」他日，入其室，其牀闕足而不能理，曰：「將求他工。」余甚笑之，謂其無能而貪祿嗜貨者。

其後\ProperName{京兆}尹將飾官署，余往過焉。委羣材，會眾工。或執斧斤，或執刀鋸，皆環立嚮之。梓人左持引右執杖而中處焉。量棟宇之任，視木之能，舉揮其杖曰：「斧！」彼執斧者奔而右；顧而指曰：「鋸！」彼執鋸者趨而左。俄而斤者斲、刀者削，皆視其色，俟其言，莫敢自斷者。其不勝任者，怒而退之，亦莫敢慍焉。畫宮於堵，盈尺而曲盡其制，計其毫釐而構大廈，無進退焉。既成，書於上棟，曰「某年某月某日某建」，則其姓字也。凡執用之工不在列。余圜視大駭，然後知其術之工大矣。

繼而歎曰：「彼將捨其手藝，專其心智，而能知體要者歟？吾聞勞心者役人，勞力者役於人，彼其勞心者歟？能者用而智者謀，彼其智者歟？是足爲佐天子、相天下法矣！物莫近乎此也。彼爲天下者本於人。其執役者，爲徒隸，爲鄉師、里胥；其上爲下士；又其上爲中士、爲上士；又其上爲大夫、爲卿、爲公。離而爲六職，判而爲百役。外薄四海，有方伯、連率。郡有守，邑有宰，皆有佐政。其下有胥吏，又其下皆有嗇夫、版尹，以就役焉，猶眾工之各有執伎以食力也。彼佐天子相天下者，舉而加焉，指而使焉，條其綱紀而盈縮焉，齊其法制而整頓焉，猶梓人之有規矩、繩墨以定制也。擇天下之士，使稱其職；居天下之人，使安其業。視都知野，視野知國，視國知天下，其遠邇細大，可手據其圖而究焉，猶梓人畫宮於堵而績於成也。能者進而由之，使無所德；不能者退而休之，亦莫敢慍。不衒能，不矜名，不親小勞，不侵眾官，日與天下之英才討論其大經，猶梓人之善運眾工而不伐藝也。夫然後相道得而萬國理矣。相道既得，萬國既理，天下舉首而望曰：「吾相之功也。」後之人循跡而慕曰：「彼相之才也。」士或談\ProperName{殷}、\ProperName{周}之理者，曰\ProperName{伊}、\ProperName{傅}、\ProperName{周}、\ProperName{召}，其百執事之勤勞而不得紀焉，猶梓人自名其功而執用者不列也。大哉相乎！通是道者，所謂相而已矣。其不知體要者反此：以恪勤爲功，以簿書爲尊，衒能矜名，親小勞，侵眾官，竊取六職百役之事，听听於府庭，而遺其大者遠者焉，所謂不通是道者也。猶梓人而不知繩墨之曲直、規矩之方圓、尋引之短長，姑奪眾工之斧斤刀鋸以佐其藝，又不能備其工，以至敗績用而無所成也。不亦謬歟？

或曰：「彼主爲室者，儻或發其私智，牽制梓人之慮，奪其世守而道謀是用，雖不能成功，豈其罪邪？亦在任之而已。」余曰：不然。夫繩墨誠陳，規矩誠設，高者不可抑而下也，狹者不可張而廣也。由我則固，不由我則圮。彼將樂去固而就圮也，則卷其術，默其智，悠爾而去，不屈吾道，是誠良梓人耳。其或嗜其貨利，忍而不能捨也，喪其制量，屈而不能守也，棟橈屋壞，則曰「非我罪也」，可乎哉，可乎哉？

余謂梓人之道類於相，故書而藏之。梓人，蓋古之審曲面勢者，今謂之都料匠云。余所遇者，\ProperName{楊氏}，\ProperName{潛}其名。

\section[愚溪詩序\quad{\small 柳宗元}]{{\normalsize 柳宗元}\quad \ProperName{愚溪}詩序}
\ProperName{灌水}之陽有溪焉，東流入於\ProperName{瀟水}。或曰：\ProperName{冉氏}嘗居也，故姓是溪爲\ProperName{冉溪}。或曰：可以染也，名之以其能，故謂之\ProperName{染溪}。余以愚觸罪，謫\ProperName{瀟水}上，愛是溪，入二三里，得其尤絕者家焉。古有\ProperName{愚公谷}，今余家是溪，而名莫能定，土之居者猶齗齗然，不可以不更也，故更之爲\ProperName{愚溪}。

\ProperName{愚溪}之上，買小丘爲\ProperName{愚丘}。自\ProperName{愚丘}東北行六十步，得泉焉，又買居之爲\ProperName{愚泉}。\ProperName{愚泉}凡六穴，皆出山下平地，蓋上出也。合流屈曲而南，爲\ProperName{愚溝}，遂負土累石，塞其隘爲\ProperName{愚池}。\ProperName{愚池}之東爲\ProperName{愚堂}。其南爲\ProperName{愚亭}。池之中爲\ProperName{愚島}。嘉木異石錯置，皆山水之奇者，以余故，咸以愚辱焉。

夫水，智者樂也。今是溪獨見辱於愚，何哉？蓋其流甚下，不可以灌溉；又峻急，多坻石，大舟不可入也；幽邃淺狹，蛟龍不屑，不能興雲雨。無以利世，而適類於余，然則雖辱而愚之可也。\ProperName{甯武子}「邦無道則愚」，智而爲愚者也；\ProperName{顏子}「終日不違如愚」，睿而爲愚者也，皆不得爲真愚。今余遭有道，而違於理，悖於事，故凡爲愚者莫我若也。夫然，則天下莫能爭是溪，余得專而名焉。

溪雖莫利於世，而善鑒萬類，清瑩秀澈，鏘鳴金石，能使愚者喜笑眷慕，樂而不能去也。余雖不合於俗，亦頗以文墨自慰，漱滌萬物，牢籠百態，而無所避之。以愚辭歌\ProperName{愚溪}，則茫然而不違，昏然而同歸，超鴻蒙，混希夷，寂寥而莫我知也。於是作\BookTitle{八愚詩}，紀於溪石上。

\section[永州韋使君新堂記\quad{\small 柳宗元}]{{\normalsize 柳宗元}\quad \ProperName{永州}\ProperName{韋使君}新堂記}
將爲穹谷嵁巖淵池於郊邑之中，則必輦山石，溝澗壑，{凌}\endnote{\BookTitle{觀止}作「陵」，據今校本\BookTitle{柳宗元集}改。}絕險阻，疲極人力，乃可以有爲也。然而求天作地生之狀，咸無得焉。逸其人，因其地，全其天，昔之所難，今於是乎在。

\ProperName{永州}實惟\ProperName{九疑}之麓，其始度土者，環山爲城。有石焉，翳於奧草；有泉焉，伏於土塗。{虵}\endnote{\BookTitle{觀止}作「蛇」，據今校本改。}虺之所蟠，{狸}\endnote{\BookTitle{觀止}作「貍」，據今校本改。}鼠之所游，茂樹惡木，嘉葩毒卉，亂雜而爭植，號爲穢墟。\ProperName{韋公}之來既逾月，理甚無事，望其地，且異之。始命芟其蕪，行其塗，積之丘如，蠲之瀏如。既焚既釃，奇勢迭出，清濁辨質，美惡異位。視其植，則清秀敷舒；視其蓄，則溶漾紆餘。怪石森然，周於四隅，或列或跪，或立或仆，竅穴逶邃，堆阜突怒。乃作棟宇，以爲觀游。凡其物類，無不合形輔勢，效伎於堂廡之下。外之連山高原，林麓之崖，間廁隱顯。邇延野綠，遠混天碧，咸會於譙門之內。

已乃延客入觀，繼以宴娛。或贊且賀曰：「見公之作，知公之志。公之因土而得勝，豈不欲因俗以成化？公之擇惡而取美，豈不欲除殘而佑仁？公之蠲濁而流清，豈不欲廢貪而立廉？公之居高以望遠，豈不欲家撫而戶曉？夫然，則是堂也，豈獨草木土石水泉之適歟？山原林麓之觀歟？將使繼公之理者，視其細，知其大也」。\ProperName{宗元}請志諸石，措諸壁，編以爲二千石楷法。

\theendnotes

\section[鈷鉧潭西小丘記\quad{\small 柳宗元}]{{\normalsize 柳宗元}\quad \ProperName{鈷鉧潭}西小丘記}
得\ProperName{西山}後八日，尋山口西北道二百步，又得\ProperName{鈷鉧潭}。西二十五步，當湍而浚者爲魚梁。梁之上有丘焉，生竹樹。其石之突怒偃蹇，負土而出，爭爲奇狀者，殆不可數。其嶔然相累而下者，若牛馬之飲於溪；其衝然角列而上者，若熊羆之登於山。丘之小不能一畝，可以籠而有之。問其主，曰：「\ProperName{唐氏}之棄地，貨而不售。」問其價，曰：「止四百。」余憐而售之。\ProperName{李深源}、\ProperName{元克己}時同遊，皆大喜，出自意外。即更取器用，鏟刈穢草，伐去惡木，烈火而焚之。嘉木立，美竹露，奇石顯。由其中以望，則山之高，雲之浮，溪之流，鳥獸之邀遊，舉熙熙然迴巧獻技，以效茲丘之下。枕席而臥，則清泠之狀與目謀，瀯瀯之聲與耳謀，悠然而虛者與神謀，淵然而靜者與心謀。不匝旬而得異地者二，雖古好事之士，或未能至焉。

噫！以茲丘之勝，致之\ProperName{澧}、\ProperName{鎬}、\ProperName{鄠}、\ProperName{杜}則貴游之士爭買者，日增千金而愈不可得。今棄是州也，農夫漁父過而陋之，價四百，連歲不能售。而我與\ProperName{深源}、\ProperName{克己}獨喜得之，是其果有遭乎！書於石，所以賀茲丘之遭也。

\section[小石城山記\quad{\small 柳宗元}]{{\normalsize 柳宗元}\quad \ProperName{小石城山}記}
自\ProperName{西山}道口徑北，踰\ProperName{黃茅嶺}而下，有二道：其一西出，尋之無所得；其一少北而東，不過四十丈，土斷而川分，有積石橫當其垠。其上爲睥睨梁欐之形，其旁出堡塢，有若門焉。窺之正黑，投以小石，洞然有水聲，其響之激越，良久乃已。環之可上，望甚遠，無土壤，而生嘉樹美箭，益奇而堅，其疏數偃仰，類智者所施設也。

噫！吾疑造物者之有無久矣。及是，愈以爲誠有。又怪其不爲之於中州，而列是夷狄，更千百年不得一售其伎，是固勞而無用，神者儻不宜如是，則其果無乎？或曰：「以慰夫賢而辱於此者。」或曰：「其氣之靈不爲偉人，而獨爲是物，故\ProperName{楚}之南少人而多石。」是二者，余未信之。

\section[賀進士王參元失火書\quad{\small 柳宗元}]{{\normalsize 柳宗元}\quad 賀進士\ProperName{王參元}失火書}
得\ProperName{楊八}書，知足下遇火災，家無餘儲。僕始聞而駭，中而疑，終乃大喜，蓋將弔而更以賀也。道遠言略，猶未能究知其狀，果若蕩焉泯焉而悉無有，乃吾所以尤賀者也。

足下勤奉養，樂朝夕，惟恬安無事是望也。今乃有焚煬赫烈之虞，以震駭左右，而脂膏滫瀡之具，或以不給，吾是以始而駭也。凡人之言，皆曰盈虛倚伏，去來之不可常。或將大有爲也，乃始厄困震悸，於是有水火之孽，有羣小之慍，勞苦變動，而後能光明，古之人皆然。斯道遼闊誕漫，雖聖人不能以是必信，是故中而疑也。以足下讀古人書，爲文章，善小學，其爲多能若是，而進不能出羣士之上以取顯貴者，蓋無他焉。京城人多言足下家有積貨，士之好廉名者，皆畏忌不敢道足下之善，獨自得之，心蓄之，銜忍而不出諸口，以公道之難明，而世之多嫌也。一出口，則嗤嗤者以爲得重賂。僕自\ProperName{貞元}十五年見足下之文章，蓄之者蓋六七年未嘗言。是僕私一身而負公道久矣，非特負足下也。及爲御史尚書郎，自以幸爲天子近臣，得奮其舌，思以發明足下之鬱塞。然時稱道於行列，猶有顧視而竊笑者，僕良恨修己之不亮，素譽之不立，而爲世嫌之所加，常與\ProperName{孟幾道}言而痛之。乃今幸爲天火之所滌盪，凡眾之疑慮，舉爲灰埃。黔其廬，赭其垣，以示其無有，而足下之才能乃可顯白而不污。其實出矣，是\ProperName{祝融}、\ProperName{回祿}之相吾子也。則僕與\ProperName{幾道}十年之相知，不若茲火一夕之爲足下譽也。宥而彰之，使夫蓄於心者，咸得開其喙，發策決科者，授子而不慄，雖欲如嚮之蓄縮受侮，其可得乎？於茲吾有望於子！是以終乃大喜也。古者列國有災，同位皆相弔，\ProperName{許}不弔災，君子惡之。今吾之所陳若是，有以異乎古，故將弔而更以賀也。\ProperName{顏}、\ProperName{曾}之養，其爲樂也大矣，又何闕焉？

\section[待漏院記\quad{\small 王禹偁}]{{\normalsize 王禹偁}\quad 待漏院記}
天道不言，而品物亨，嵗功成者，何謂也？四時之吏，五行之佐，宣其氣矣。聖人不言，而百姓親、萬邦寧者，何謂也？三公論道，六卿分職，張其教矣。是知君逸於上，臣勞於下，法乎天也。古之善相天下者，自\ProperName{咎}、\ProperName{䕫}至\ProperName{房}、\ProperName{魏}，可數也。是不獨有其德，亦皆務於勤耳。況夙興夜寐，以事一人，卿大夫猶然，況宰相乎！

朝廷自國初，因舊制，設宰相待漏院於\ProperName{丹鳯門}之右，示勤政也。至若北闕向曙，東方未明，相君啟行煌煌火城。相君至止，噦噦鸞聲。金門未闢，玉漏猶滴。撤蓋下車，於焉以息。

待漏之際，相君其有思乎：其或兆民未安，思所泰之；四夷未附，思所來之；兵革未息，何以弭之；田疇多蕪，何以闢之；賢人在野，我将進之；佞人立朝，我將斥之；六氣不和，災眚薦至，願避位以禳之；五刑未措，欺詐日生，請修德以釐之。憂心忡忡，待旦而入。九門既啓，四聰甚邇。相君言焉，時君納焉。皇風於是乎清夷，蒼生以之而富庶。若然，則總百官，食萬錢，非幸也，宜也。

其或私讎未復，思所逐之；舊恩未報，思所榮之；子女玉帛，何以致之；車馬{玩器}，何以取之；姦人附勢，我將陟之；直士抗言，我將黜之；三時告災，上有憂色，構巧詞以悅之；羣吏弄法，君聞怨言，進諂容以媚之。私心慆慆，假寐而坐。九門既開，重瞳屢回。相君言焉，時君惑焉。政柄於是乎隳哉，帝位以之而危矣。若然，則死下獄，投遠方，非不幸也，亦宜也。% 諸本多作「器玩」，古文觀止從文章辨體

是知一國之政，萬人之命，懸於宰相，可不慎歟！復有無毀無譽，旅進旅退，竊位而苟祿，備員而全身者，亦無所取焉。棘寺小吏\ProperName{王禹偁}爲文請誌院壁，用規於執政者。

\section[黃岡竹樓記\quad{\small 王禹偁}]{{\normalsize 王禹偁}\quad \ProperName{黃岡}竹樓記}
\ProperName{黃岡}之地多竹，大者如椽。竹工破之，刳去其節，用代陶瓦，比屋皆然，以其價亷而工省也。

予城西北隅，雉堞圮毀，蓁莽荒穢，因作小樓二間，與\ProperName{月波樓}通。遠吞山光，平挹江瀨，幽闃遼夐，不可具狀。夏宜急雨，有瀑布聲；冬宜密雪，有碎玉聲。宜鼓琴，琴調和暢；宜詠詩，詩韻清絶；宜圍棊，子聲丁丁然；宜投壺，矢聲錚錚然：皆竹樓之所助也。

公退之暇，披鶴氅衣，戴華陽巾，手執\BookTitle{周易}一卷，焚香默坐，消遣世慮。江山之外，第見風帆沙鳥、煙雲竹樹而已。待其酒力醒，茶煙歇，送夕陽，迎素月，亦謫居之勝概也。

彼\ProperName{齊雲}、\ProperName{落星}，高則高矣！\ProperName{井幹}、\ProperName{麗譙}，華則華矣！止於貯妓女、藏歌舞，非騷人之事，吾所不取。吾聞竹工云：「竹之爲瓦僅十稔；若重覆之得二十稔。」噫！吾以\ProperName{至道}乙未嵗自翰林出\ProperName{滁}上，丙申移\ProperName{廣陵}，丁酉又入西掖，戊戌嵗除日，有\ProperName{齊安}之命，已亥閏三月到郡。四年之間，奔走不暇；未知明年又在何處。豈懼竹樓之易朽乎！後之人與我同志嗣而葺之，庶斯樓之不朽也。%\ProperName{咸平}二年八月十五日記。

\section[書洛陽名園記後\quad{\small 李格非}]{{\normalsize 李格非}\quad 書\BookTitle{洛陽名園記}後}
\ProperName{洛陽}處天下之中，挾\ProperName{殽}、\ProperName{黽}之阻，當\ProperName{秦}、\ProperName{隴}之襟喉，而\ProperName{趙}、\ProperName{魏}之走集。蓋四方必爭之地也。天下常無事則已，有事則\ProperName{洛陽}必先受兵。予故嘗曰：「\ProperName{洛陽}之盛衰，天下治亂之候也。」

{方}\ProperName{唐}\ProperName{貞觀}、\ProperName{開元}之間，公卿貴戚開館列第於\ProperName{東都}者，號千有餘邸。及其亂離，繼以\ProperName{五季}之酷，其池塘竹樹，兵車蹂蹴，廢而爲丘墟；髙亭大榭，煙火焚燎，化而爲灰燼，與\ProperName{唐}共滅而俱亡，無餘處矣。予故嘗曰：「園囿之興廢，\ProperName{洛陽}盛衰之候也。」且天下之治亂候於\ProperName{洛陽}之盛衰而知，\ProperName{洛陽}之盛衰候於園囿之興廢而得，則\BookTitle{名園記}之作，予豈徒然哉。% 古文觀止脱

嗚呼！公卿大夫方進於朝，放乎以一己之私自爲之，而忘天下之治忽，欲退享此得乎？\ProperName{唐}之末路是已。

\section[嚴先生祠堂記\quad{\small 范仲淹}]{{\normalsize 范仲淹}\quad \ProperName{嚴先生}祠堂記}
先生，\ProperName{光武}之故人也。相尚以道，及帝握赤符，乘六龍，得聖人之時，臣妾億兆，天下孰加焉，惟先生以節高之；既而動星象，歸江湖，得聖人之清，泥塗軒冕，天下孰加焉，惟\ProperName{光武}以禮下之。在\BookTitle{蠱}之上九，衆方有爲，而獨「不事王侯，高尚其事」，先生以之；在\BookTitle{屯}之初九，陽德方亨，而能「以貴下賤，大得民也」，光武以之。蓋先生之心出乎日月之上，\ProperName{光武}之量包乎天地之外。微先生不能成\ProperName{光武}之大，微\ProperName{光武}豈能遂先生之高哉！而使貪夫廉，懦夫立，是有大功於名教也。\ProperName{仲淹}來守是邦，始構堂而奠焉。乃復爲其後者四家，以奉祠事。又從而歌曰：雲山蒼蒼，江水泱泱。先生之風，山高水長。

\section[岳陽樓記\quad{\small 范仲淹}]{{\normalsize 范仲淹}\quad \ProperName{岳陽樓}記}
\ProperName{慶歷}四年春，\ProperName{滕子京}謫守\ProperName{巴陵郡}。越明年，政通人和，百廢具興，乃重修\ProperName{岳陽樓}，增其舊制，刻\ProperName{唐}賢、今人詩賦于其上，屬予作文以記之。

予觀夫\ProperName{巴陵}勝狀，在\ProperName{洞庭}一湖。銜遠山，吞\ProperName{長江}，浩浩湯湯，橫無際涯，朝暉夕陰，氣象萬千，此則\ProperName{岳陽樓}之大觀也，前人之述備矣。然則北通\ProperName{巫峽}，南極\ProperName{瀟}\ProperName{湘}，遷客騷人，多會於此，覽物之情，得無異乎？

若夫霪雨霏霏，連日不開，陰風怒號，濁浪排空，日星隱耀，山岳潛形，商旅不行，檣傾楫摧，薄暮冥冥，虎嘯猿啼，登斯樓也，則有去國懷鄉，憂讒畏譏，滿目蕭然，感極而悲者矣。

至若春和景明，波瀾不驚，上下天光，一碧萬頃，沙鷗翔集，錦鱗游泳，岸芷汀蘭，郁郁青青；而或長煙一空，皓月千里，浮光曜金，靜影沉璧，漁歌互答，此樂何極，登斯樓也，則有心曠神怡，寵辱皆忘，把酒臨風，其喜洋洋者矣。

嗟夫！予嘗求古仁人之心，或異二者之爲，何哉？不以物喜，不以已悲。居廟堂之高，則憂其民；處江湖之遠，則憂其君。是進亦憂，退亦憂。然則何時而樂耶？其必曰：先天下之憂而憂，後天下之樂而樂歟！噫！微斯人，吾誰與歸！% 時六年九月十五日。

\section[諫院題名記\quad{\small 司馬光}]{{\normalsize 司馬光}\quad 諫院題名記}
古者諫無官，自公卿大夫至于工商，無不得諫者。\ProperName{漢}興以来，始置官。夫以天下之政，四海之衆，得失利病，萃于一官使言之，其爲任亦重矣。居是官者，當志其大，{捨}其細。先其急，後其緩，專利國家而不爲身謀。彼汲汲於名者，猶汲汲於利也。其間相去何遠哉！\ProperName{天禧}初，\ProperName{真宗}詔置諫官六員，責以職事；\ProperName{慶歷}中，\ProperName{錢君}始書其名於版，光恐久而漫滅；\ProperName{嘉祐}八年，刻著于石。後之人將歴指其名而議之曰：某也忠，某也詐，某也直，某也曲。嗚呼！可不懼哉？

\section[義田記\quad{\small 錢公輔}]{{\normalsize 錢公輔}\quad 義田記}
\ProperName{范文正公}，\ProperName{蘇}人也，平生好施與，擇其親而貧，疎而賢者，咸施之。

方貴顯時，置負郭常稔之田千畝，號曰「義田」，以養濟羣族之人。日有食，歲有衣，嫁娶凶葬皆有贍。擇族之長而賢者主其計，而時{其}\endnote{\BookTitle{觀止}作「共」，據\BookTitle{宋文鑑}改。}出納焉。日食，人一升。歲衣，人一縑，嫁女者五十千，再嫁者三十千，娶婦者三十千，再娶者十五千，葬者如再嫁之數，葬幼者十千。族之聚者九十口，歲入給稻八百斛；以其所入，給其所聚，沛然有餘而無窮。屏而家居俟代者與焉；仕而居官者罷{其}\endnote{\BookTitle{觀止}作「莫」，據\BookTitle{宋文鑑}改。}給。此其大較也。

初，公之未貴顯也，嘗有志於是矣，而力未逮者二十年。既而爲西帥，及參大政，於是始有祿賜之入，而終其志。公既歿，後世子孫修其業，承其志，如公之存也。公雖位充祿厚，而貧終其身。歿之日，身無以爲斂，子無以爲喪，惟以施貧活族之義，遺其子而已。

昔\ProperName{晏平仲}敝車羸馬，\ProperName{桓子}曰：「是隱君之賜也。」\ProperName{晏子}日：「自臣之貴，父之族，無不乘車者；母之族，無不足於衣食者；妻之族，無凍餒者；\ProperName{齊國}之士，待臣而舉火者，三百餘人。如此而爲隱君之賜乎？彰君之賜乎？」於是\ProperName{齊侯}以\ProperName{晏子}之觴而觴\ProperName{桓子}。予嘗愛\ProperName{晏子}好仁，\ProperName{齊侯}知賢，而\ProperName{桓子}服義也。又愛\ProperName{晏子}之仁有等級，而言有次第也：先父族，次母族，次妻族，而後及其疏遠之賢。\ProperName{孟子}曰：「親親而仁民，仁民而愛物。」\ProperName{晏子}爲近之。今觀\ProperName{文正公}之義，賢於\ProperName{平仲}，其規模遠舉又疑過之。

嗚呼！世之都三公位，享萬鍾祿，其邸第之雄，車輿之飾，聲色之多，妻孥之富，止乎一己而已；而族之人不得其門{而入}者\endnote{\BookTitle{觀止}作「不得其門者」，脫「而入」二字，據\BookTitle{宋文鑑}改。}，豈少也哉！況於施賢乎！其下爲卿、爲大夫、爲士，廩稍之充，奉養之厚，止乎一己而已；而族之人操壺瓢爲溝中瘠者，又豈少哉？況於{他}人乎！是皆公之罪人也。公之忠義滿朝廷，事業滿邊隅，功名滿天下，後必有史官書之者，予可{略}\endnote{\BookTitle{觀止}作「無錄」，據\BookTitle{宋文鑑}改。}也。獨高其義，因以遺於世云。 % 「他」古文觀止作「它」，同明賀復徵文章辨體彙選
% 宋文鑑·卷八十

\theendnotes

\section[袁州州學記\quad{\small 李覯}]{{\normalsize 李覯}\quad \ProperName{袁州}州學記}
皇帝二十有三年，制詔州縣立學。惟時守令，有哲有愚。有屈力殫慮，祗順德意；有假官借師，苟具文書。或連數城，亡誦弦聲。倡而不和，教尼不行。

三十有二年，\ProperName{范陽}\ProperName{祖}君\ProperName{無{擇}}\endnote{\BookTitle{觀止}訛作「無澤」。\ProperName{祖無擇}（1011——1084），字\ProperName{擇之}，\ProperName{宋}\ProperName{蔡州}\ProperName{上蔡}（今屬\ProperName{河南}）人，事蹟具\BookTitle{宋史}卷三三一本傳。}知\ProperName{袁州}。始至，進諸生，知學宮闕狀。大懼人材放失，儒效闊疎，無以稱上旨。通判\ProperName{穎川}\ProperName{陳}君\ProperName{侁}，聞而是之，議以克合。相舊\ProperName{夫子廟}，陿隘不足改爲，乃營治之東。厥土燥剛，厥位面陽，厥材孔良，殿堂門廡，黝堊丹漆，舉以法，故生師有舍，庖廩有次，百爾器備，並手偕作。工善吏勤，晨夜展力，越明年成，舍菜且有日。\ProperName{盱江}\ProperName{李覯}諗於衆曰：「惟四代之學，考諸經可見已。\ProperName{秦}以\ProperName{山西}鏖六國，欲帝萬世，\ProperName{劉氏}一呼，而關門不守，武夫健將，賣降恐後，何邪？\BookTitle{詩}、\BookTitle{書}之道廢，人惟見利，而不聞義焉耳。\ProperName{孝武}乘豐富，\ProperName{世祖}出戎行，皆孳孳學術，俗化之厚，延於\ProperName{靈}、\ProperName{獻}。草茅危言者，折首而不悔；功烈震主者，聞命而釋兵；羣雄相視，不敢去臣位，尚數十年。教道之結人心如此。% 古文觀止作 無澤

今代遭聖神，爾\ProperName{袁}得聖君，俾爾由庠序，踐古人之迹。天下治，則譚禮樂以陶吾民；一有不幸，尤當仗大節，爲臣死忠，爲子死孝。使人有所賴，且有所法。是惟朝家教學之意。若其弄筆墨以徼利達而已，豈徒二三子之羞，抑亦爲國者之憂。」

% 四部叢刊·直講李先生文集·卷二三
\theendnotes

\section[朋黨論\quad{\small 歐陽脩}]{{\normalsize 歐陽脩}\quad 朋黨論}
臣聞朋黨之說自古有之，惟幸人君辨其君子小人而已。大凡君子與君子以同道爲朋，小人與小人以同利爲朋，此自然之理也。然臣謂小人無朋，惟君子則有之。其故何哉？小人所好者利祿也，所貪者貨財也。當其同利之時，暫相黨引以爲朋者，僞也。及其見利而爭先，或利盡而交疏，則反相賊害，雖其兄弟親戚不能相保。故臣謂小人無朋，其暫爲朋者，僞也。君子則不然。所守者道義，所行者忠信，所惜者名節。以之修身，則同道而相益，以之事國，則同心而共濟，終始如一，此君子之朋也。故爲人君者，但當退小人之僞朋，用君子之真朋，則天下治矣。

\ProperName{堯}之時，小人\ProperName{共工}、\ProperName{讙兜}等四人爲一朋，君子\ProperName{八元}、\ProperName{八愷}十六人爲一朋。\ProperName{舜}佐\ProperName{堯}，退四凶小人之朋，而進\ProperName{元}\ProperName{愷}君子之朋，\ProperName{堯}之天下大治。及\ProperName{舜}自爲天子，而\ProperName{臯}、\ProperName{夔}、\ProperName{稷}、\ProperName{契}等二十二人並{列}\endnote{\BookTitle{觀止}作「立」，據校本改。}於朝，更相稱美，更相推讓，凡二十二人爲一朋，而\ProperName{舜}皆用之，天下亦大治。\BookTitle{書}曰：「\ProperName{紂}有臣億萬，惟億萬心；\ProperName{周}有臣三千，惟一心。」\ProperName{紂}之時，億萬人各異心，可謂不爲朋矣，然\ProperName{紂}以亡國。\ProperName{周武王}之臣，三千人爲一大朋，而\ProperName{周}用以興。\ProperName{後漢}\ProperName{獻帝}時，盡取天下名士囚禁之，目爲黨人。及黃巾賊起，\ProperName{漢室}大亂，後方悔悟，盡解黨人而釋之，然已無救矣。\ProperName{唐}之晚年，漸起朋黨之論。及\ProperName{昭宗}時，盡殺朝之名士，或投之\ProperName{黃河}，曰：「此輩清流，可投濁流。」而\ProperName{唐}遂亡矣。

夫前世之主，能使人人異心不爲朋，莫如\ProperName{紂}；能禁絕善人爲朋，莫如\ProperName{漢獻帝}；能誅戮清流之朋，莫如\ProperName{唐昭宗}之世。然皆亂亡其國。更相稱美推讓而不自疑，莫如\ProperName{舜}之二十二臣，\ProperName{舜}亦不疑而皆用之。然而後世不誚\ProperName{舜}爲二十二人朋黨所欺，而稱\ProperName{舜}爲聰明之聖者，以能辨君子與小人也。\ProperName{周武}之世，舉其國之臣三千人共爲一朋，自古爲朋之多且大莫如\ProperName{周}。然\ProperName{周}用此以興者，善人雖多而不厭也。嗟{夫}\endnote{\BookTitle{觀止}作「嗟乎」，據\BookTitle{宋文選}改，今校本及各集多作「夫」無「嗟」字，\BookTitle{文章辨體}作「嗟乎夫」。}！興亡治亂\endnote{\BookTitle{觀止}作「治亂興亡」倒置，據校本改。}之迹，爲人君者可以鑒矣。

\theendnotes

\section[縱囚論\quad{\small 歐陽脩}]{{\normalsize 歐陽脩}\quad 縱囚論}
信義行於君子，而刑戮施於小人。刑入於死者，乃罪大惡極，此又小人之尤甚者也。寧以義死，不苟幸生，而視死如歸，此又君子之尤難者也。方\ProperName{唐太宗}之六年，錄大辟囚三百餘人，縱使還家，約其自歸以就死，是以君子之難能，期小人之尤者以必能也。其囚及期而卒自歸無後者，是君子之所難而小人之所易也。此豈近於人情？

或曰：罪大惡極誠小人矣，及施恩德以臨之，可使變而爲君子。蓋恩德入人之深而移人之速，有如是者矣。曰：「\ProperName{太宗}之爲此，所以求此名也。然安知夫縱之去也，不意其必來以冀免，所以縱之乎？又安知夫被縱而去也，不意其自歸而必獲免，所以復來乎？夫意其必來而縱之，是上賊下之情也；意其必免而復來，是下賊上之心也。吾見上下交相賊以成此名也，烏有所謂施恩德與夫知信義者哉！不然，\ProperName{太宗}施德於天下，於茲六年矣，不能使小人不爲極惡大罪，而一日之恩，能使視死如歸而存信義，此又不通之論也。」

「然則何爲而可？」曰：「縱而來歸，殺之無赦，而又縱之，而又來，則可知爲恩德之致爾。然此必無之事也。若夫縱而來歸而赦之，可偶一爲之耳，若屢爲之，則殺人者皆不死，是可爲天下之常法乎？不可爲常者，其聖人之法乎？是以\ProperName{堯}、\ProperName{舜}、\ProperName{三王}之治，必本於人情，不立異以爲高，不逆情以干譽。」

\section[釋祕演詩集序\quad{\small 歐陽脩}]{{\normalsize 歐陽脩}\quad \BookTitle{釋祕演詩集}序}
予少以進士游京師，因得盡交當世之賢豪。然猶以謂國家臣一四海，休兵革，養息天下，以無事者四十年，而智謀雄偉非常之士無所用其能者，往往伏而不出，山林屠販必有老死而世莫見者，欲從而求之不可得。其後得吾亡友\ProperName{石曼卿}。\ProperName{曼卿}爲人廓然有大志，時人不能用其材，\ProperName{曼卿}亦不屈以求合。無所放其意，則往往從布衣野老酣嬉淋漓，顛倒而不厭。予疑所謂伏而不見者，庶幾狎而得之，故嘗喜從\ProperName{曼卿}游，欲因以陰求天下奇士。

浮屠\ProperName{祕演}者，與\ProperName{曼卿}交最久，亦能遺外世俗，以氣節{相}高\endnote{\BookTitle{觀止}作「自高」，據校本改。}，二人懽然無所間。\ProperName{曼卿}隱於酒，\ProperName{祕演}隱於浮屠，皆奇男子也。然喜爲歌詩以自娛。當其極飲大醉，歌吟笑呼，以適天下之樂，何其壯也！一時賢士皆願從其游，予亦時至其室。十年之間，\ProperName{祕演}北渡\ProperName{河}，東之\ProperName{濟}、\ProperName{鄆}，無所合，困而歸。\ProperName{曼卿}已死，\ProperName{祕演}亦老病。嗟夫！二人者，予乃見其盛衰，則{余}亦將老矣。% 古文觀止作「予」

夫\ProperName{曼卿}詩辭清絕，尤稱\ProperName{祕演}之作，以爲雅健有詩人之意。\ProperName{祕演}狀貌雄傑，其胸中浩然，既習於佛，無所用，獨其詩可行於世，而懶不自惜。已老，胠其橐，尚得三四百篇，皆可喜者。\ProperName{曼卿}死，\ProperName{祕演}漠然無所向，聞東南多山水，其巔崖崛峍，江濤洶湧，甚可壯也，遂欲往游焉。足以知其老而志在也。於其將行，爲敘其詩，因道其盛時以悲其衰。%\ProperName{慶歷}二年十二月二十八日，\ProperName{廬陵}\ProperName{歐陽修}序。

\theendnotes

% Proofed 22 June 2022
% Ref. 
% - 柳宗元集, 中華書局(1979)
% - 宋文鑑·卷七七: 待漏院記、竹樓記; 卷八十: 義田記; 卷一三一: 書洛陽名園記後
% - 四部叢刊·范文正公集
% - 四部叢刊·溫國司馬文正公集
% - 四部叢刊·直講李先生文集·卷二三
% - 歐陽脩全集, 中華書局(2001)
% - 古文觀止, 中華書局(1959)