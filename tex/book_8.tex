
\section[師說\quad{\small 韓愈}]{{\normalsize 韓愈}\quad 師說}
古之學者必有師。師者，所以傳道授業解惑也。人非生而知之者，孰能無惑？惑而不從師，其爲惑也終不解矣。生乎吾前，其聞道也固先乎吾，吾從而師之；生乎吾後，其聞道也亦先乎吾，吾從而師之。吾師道也，夫庸知其年之先後生於吾乎？是故無貴無賤、無長無少，道之所存，師之所存也。嗟乎，師道之不傳也久矣，欲人之無惑也難矣！古之聖人，其出人也遠矣，猶且從師而問焉；今之衆人，其下聖人也亦遠矣，而恥學於師。是故聖益聖，愚益愚，聖人之所以爲聖，愚人之所以爲愚，其皆出於此乎？

愛其子，擇師而教之；於其身也，則恥師焉；惑矣！彼童子之師，授之書而習其句讀者也。非吾所謂傳其道解其惑者也。句讀之不知，惑之不解，或師焉，或不焉，小學而大遺，吾未見其明也。

巫醫樂師百工之人，不恥相師。士大夫之族，曰師、曰弟子云者，則羣聚而笑之。問之，則曰：彼與彼年相若也，道相似也。位卑則足羞，官盛則近諛。嗚呼！師道之不復可知矣！巫醫樂師百工之人，君子不齒，今其智乃反不能及，其可怪也歟！

聖人無常師，\ProperName{孔子}師\ProperName{郯子}、\ProperName{萇弘}、\ProperName{師襄}、\ProperName{老聃}。\ProperName{郯子}之徒，其賢不及\ProperName{孔子}，\ProperName{孔子}曰：「三人行，則必有我師。」是故弟子不必不如師，師不必賢於弟子。聞道有先後，術業有專攻，如是而已。

\ProperName{李氏}子\ProperName{蟠}，年十七，好古文，六藝經傳皆通習之，不拘於時，學於余。余嘉其能行古道，作\BookTitle{師說}以貽之。

\section[進學解\quad{\small 韓愈}]{{\normalsize 韓愈}\quad 進學解}
國子先生晨入太學，招諸生立館下，誨之曰：「業精於勤荒於嬉，行成於思毀於隨。方今聖賢相逢，治具畢張，拔去兇邪，登崇俊良。占小善者率以錄，名一藝者無不庸，爬羅剔抉，刮垢磨光。蓋有幸而獲選，孰云多而不揚。諸生業患不能精，無患有司之不明，行患不能成，無患有司之不公。」

言未既，有笑於列者曰：「先生欺余哉！弟子事先生于茲有年矣。先生口不絕吟於六藝之文，手不停披於百家之編；記事者必提其要，纂言者必鉤其玄；貪多務得，細大不捐，焚膏油以繼晷，恆兀兀以窮年：先生之業，可謂勤矣。觝排異端，攘斥佛\ProperName{老}；補苴罅漏，張皇幽眇；尋墜緒之茫茫，獨旁搜而遠紹，障百川而東之，迴狂瀾於既倒。先生之於儒，可謂有勞矣。沈浸醲郁，含英咀華，作爲文章，其書滿家。上規\ProperName{姚}\ProperName{姒}，渾渾無涯，\BookTitle{周誥}\BookTitle{殷盤}，佶屈聱牙。\BookTitle{春秋}謹嚴，\BookTitle{左氏}浮誇。\BookTitle{易}奇而法，\BookTitle{詩}正而葩；下逮\BookTitle{莊}\BookTitle{騷}，\ProperName{太史}所錄，\ProperName{子雲}\ProperName{相如}，同工異曲；先生之於文，可謂閎其中而肆其外矣。少始知學，勇於敢爲；長通於方，左右具宜。先生之於爲人，可謂成矣。」

「然而公不見信於人，私不見助於友，跋前疐後，動輒得咎。暫爲御史，遂竄南夷；三年博士，冗不見治。命與仇謀，取敗幾時。冬暖而兒號寒，年豐而妻啼飢。頭童齒豁，竟死何裨。不知慮此，而反教人爲？」

先生曰：「吁！子來前！夫大木爲杗，細木爲桷，欂櫨侏儒，椳闑扂楔，各得其宜，施以成室者，匠氏之工也；玉札丹砂，赤箭青芝，牛溲馬勃，敗鼓之皮，俱收並蓄，待用無遺者，醫師之良也；登明選公，雜進巧拙，紆餘爲妍，卓犖爲傑，校短量長，惟器是適者，宰相之方也。昔者\ProperName{孟軻}好辯，\ProperName{孔}道以明，轍環天下，卒老於行；\ProperName{荀卿}守正，大論是弘，逃讒於\ProperName{楚}，廢死\ProperName{蘭陵}。是二儒者，吐辭爲經，舉足爲法，絕類離倫，優入聖域。其遇於世何如也？」

「今先生學雖勤而不{繇}其統，言雖多而不要其中，文雖奇而不濟於用，行雖修而不顯於衆，猶且月費俸錢，歲靡廩粟，子不知耕，婦不知織，乘馬從徒，安坐而食，踵常途之促促，窺陳編以盜竊；然而聖主不加誅，宰臣不見斥：非其幸歟？動而得謗，名亦隨之，投閒置散，乃分之宜。」% 觀止作不由其統

「若夫商財賄之有亡，計班資之崇庳，忘己量之所稱，指前人之瑕疵：是所謂詰匠氏之不以杙爲楹，而訾醫師以昌陽引年，欲進其豨苓也。」

\section[圬者王承福傳\quad{\small 韓愈}]{{\normalsize 韓愈}\quad 圬者\ProperName{王承福}傳}
圬之爲技，賤且勞者也。有業之其色若自得者。聽其言，約而盡；問之：\ProperName{王}其姓，\ProperName{承福}其名，世爲\ProperName{京兆}\ProperName{長安}農夫。\ProperName{天寶}之亂，發人爲兵，持弓矢十三年，有官勳，棄之來歸，喪其土田，手鏝衣食，餘三十年。舍於市之主人，而歸其屋食之當焉。視時屋食之貴賤，而上下其圬之傭以償之，有餘，則以與道路之廢疾餓者焉。

又曰：粟，稼而生者也；若布與帛，必蠶織而後成者也；其他所以養生之具，皆待人力而後完也：吾皆賴之。然人不可徧爲，宜乎各致其能以相生也。故君者，理我所以生者也；而百官者，承君之化者也。任有小大，惟其所能，若器皿焉。食焉而怠其事，必有天殃，故吾不敢一日舍鏝以嬉。夫鏝，易能可力焉，又誠有功，取其直，雖勞無愧，吾心安焉。夫力，易強而有功也；心，難強而有智也：用力者使於人，用心者使人，亦其宜也；吾特擇其易爲而無愧者取焉。嘻！吾操鏝以入富貴之家有年矣，有一至者焉，又往過之，則爲墟矣；有再至三至者焉，而往過之，則爲墟矣。問之其鄰，或曰：噫！刑戮也。或曰：身既死，而其子孫不能有也。或曰：死而歸之官也。吾以是觀之，非所謂食焉怠其事，而得天殃者邪！非強心以智而不足，不擇其才之稱否而冒之者邪！非多行可愧，知其不可而強爲之者邪！將貴富難守，薄功而厚饗之者邪！抑豐悴有時，一去一來而不可常者邪！吾之心憫焉，是故擇其力之可能者行焉。樂富貴而悲貧賤，我豈異於人哉！

又曰：功大者，其所以自奉也博，妻與子，皆養於我者也，吾能薄而功小，不有之可也。又吾所謂勞力者，若立吾家而力不足，則心又勞也，一身而二任焉，雖聖者不可{能}\endnote{\BookTitle{觀止}作「爲」，據校本改。}也。

\ProperName{愈}始聞而惑之，又從而思之，蓋賢者也！蓋所謂獨善其身者也。然吾有譏焉，謂其自爲也過多，其爲人也過少，其學\ProperName{楊朱}之道者耶？\ProperName{楊}之道，不肯拔我一毛而利天下，而夫人以有家爲勞心，不肯一動其心以畜其妻子，其肯勞其心以爲人乎哉！雖然，其賢於世之患不得之而患失之者，以濟其生之欲、貪邪而亡道以喪其身者，其亦遠矣！又其言有可以警余者，故余爲之傳而自鑒焉。

\theendnotes

\section[諱辯\quad{\small 韓愈}]{{\normalsize 韓愈}\quad 諱辯}
\ProperName{愈}與\ProperName{李賀}書，勸\ProperName{賀}舉進士。\ProperName{賀}舉進士有名，與\ProperName{賀}爭名者毀之，曰：「\ProperName{賀}父名\ProperName{晉肅}，\ProperName{賀}不舉進士爲是，勸之舉者爲非。」聽者不察也，和而唱之，同然一辭。\ProperName{皇甫湜}曰：「若不明白，子與\ProperName{賀}且得罪。」

\ProperName{愈}曰：「然。」\BookTitle{律}曰：「二名不偏諱。」釋之者曰：謂若言「徵」不稱「在」，言「在」不稱「徵」是也。\BookTitle{律}曰：「不諱嫌名。」釋之者曰：謂若「禹」與「雨」、「丘」與「蓲」之類是也。今\ProperName{賀}父名\ProperName{晉肅}，\ProperName{賀}舉進士，爲犯「二名律」乎？爲犯「嫌名律」乎？父名\ProperName{晉肅}，子不得舉進士；若父名「仁」，子不得爲人乎？

夫諱始於何時？作法制以教天下者，非\ProperName{周公}、\ProperName{孔子}歟？\ProperName{周公}作詩不諱；\ProperName{孔子}不偏諱二名；\BookTitle{春秋}不譏不諱嫌名；\ProperName{康王}\ProperName{釗}之孫實爲\ProperName{昭王}；\ProperName{曾參}之父名\ProperName{皙}，\ProperName{曾子}不諱「昔」。\ProperName{周}之時有\ProperName{騏期}，\ProperName{漢}之時有\ProperName{杜度}，此其子宜如何諱？將諱其嫌，遂諱其姓乎？將不諱其嫌者乎？\ProperName{漢}諱武帝名\ProperName{徹}爲「通」，不聞又諱「車轍」之「轍」爲某字也；諱\ProperName{呂后}名\ProperName{雉}爲「野雞」，不聞又諱「治天下」之「治」爲某字也。今上章及詔，不聞諱「滸」、「勢」、「秉」、「機」也，惟宦官宮妾乃不敢言「諭」及「機」，以爲觸犯。士君子立言行事，宜何所法守也？今考之於經，質之於律，稽之以國家之典，\ProperName{賀}舉進士爲可邪？爲不可邪？

凡事父母得如\ProperName{曾參}，可以無譏矣；作人得如\ProperName{周公}、\ProperName{孔子}，亦可以止矣。今世之士不務行\ProperName{曾參}、\ProperName{周公}、\ProperName{孔子}之行，而諱親之名則務勝於\ProperName{曾參}、\ProperName{周公}、\ProperName{孔子}，亦見其惑也！夫\ProperName{周公}、\ProperName{孔子}、\ProperName{曾參}，卒不可勝，勝\ProperName{周公}、\ProperName{孔子}、\ProperName{曾參}，乃比於宦官宮妾：則是宦官宮妾之孝於其親，賢於\ProperName{周公}、\ProperName{孔子}、\ProperName{曾參}者邪？

\section[爭臣論\quad{\small 韓愈}]{{\normalsize 韓愈}\quad 爭臣論}
或問諫議大夫\ProperName{陽城}於\ProperName{愈}：「可以爲有道之士乎哉？學廣而聞多，不求聞於人也。行古人之道，居於\ProperName{晉}之鄙，\ProperName{晉}之鄙人薰其德而善良者幾千人。大臣聞而薦之，天子以爲諫議大夫，人皆以爲華，\ProperName{陽子}不色喜。居於位五年矣，視其德如在野：彼豈以富貴移易其心哉？」\ProperName{愈}應之曰：「是\BookTitle{易}所謂『恆其德，貞，而夫子凶』者也，惡得爲有道之士乎哉？在\BookTitle{易}\BookTitle{蠱}之上九云：『不事王侯，高尚其事』；\BookTitle{蹇}之六二則曰：『王臣蹇蹇，匪躬之故』：夫亦以所居之時不一，而所蹈之德不同也？若\BookTitle{蠱}之上九，居無用之地，而致匪躬之節；以\BookTitle{蹇}之六二，在王臣之位，而高不事之心。則冒進之患生，曠官之刺興，志不可則，而尤不終無也。今\ProperName{陽子}在位不爲不久矣，聞天下之得失不爲不熟矣，天子待之不爲不加矣，而未嘗一言及於政。視政之得失若\ProperName{越}人視\ProperName{秦}人之肥瘠，忽焉不加喜戚於其心。問其官，則曰諫議也；問其祿，則曰下大夫之秩也；問其政，則曰我不知也：有道之士，固如是乎哉？且吾聞之，有官守者，不得其職則去；有言責者，不得其言則去。今\ProperName{陽子}以爲得其言乎哉？得其言而不言，與不得其言而不去，無一可者也。\ProperName{陽子}將爲祿仕乎？古之人有云：仕不爲貧，而有時乎爲貧，謂祿仕者也。宜乎辭尊而居卑，辭富而居貧，若抱關擊柝者可也。蓋\ProperName{孔子}嘗爲委吏矣，嘗爲乘田矣。亦不敢曠其職，必曰『會計當而已矣』，必曰『牛羊遂而已矣』。若\ProperName{陽子}之秩祿不爲卑且貧，章章明矣，而如此，其可乎哉？」

或曰：「否，非若此也。夫\ProperName{陽子}惡訕上者，惡爲人臣招其君之過而以爲名者。故雖諫且議，使人不得而知焉。\BookTitle{書}曰：『爾有嘉謀嘉猷，則入告爾后于內，爾乃順之于外』，曰：『斯謀斯猷，惟我后之德』。夫\ProperName{陽子}之用心，亦若此者！」\ProperName{愈}應之曰：「若\ProperName{陽子}之用心如此，滋所謂惑者矣！入則諫其君，出不使人知者，大臣宰相者之事，非\ProperName{陽子}之所宜行也。夫\ProperName{陽子}本以布衣隱於蓬蒿之下，主上嘉其行誼，擢在此位，官以諫爲名，誠宜有以奉其職，使四方後代知朝廷有直言骨鯁之臣，天子有不僭賞從諫如流之美。庶巖穴之士聞而慕之，束帶結髮，願進於闕下，而伸其辭說，致吾君於\ProperName{堯}\ProperName{舜}，熙鴻號於無窮也。若\BookTitle{書}所謂，則大臣宰相之事，非\ProperName{陽子}之所宜行也。且\ProperName{陽子}之心，將使君人者惡聞其過乎？是啓之也！」

或曰：「\ProperName{陽子}之不求聞而人聞之，不求用而君用之，不得已而起，守其道而不變，何子過之深也？」\ProperName{愈}曰：「自古聖人賢士，皆非有求於聞用也，閔其時之不平，人之不乂，得其道，不敢獨善其身，而必以兼濟天下也，孜孜矻矻，死而後已。故\ProperName{禹}過家門不入，\ProperName{孔}席不暇暖，而\ProperName{墨}突不得黔：彼二聖一賢者，豈不知自安佚之爲樂哉？誠畏天命而悲人窮也。夫天授人以賢聖才能，豈使自有餘而已？誠欲以補其不足者也。耳目之於身也，耳司聞而目司見，聽其是非，視其險易，然後身得安焉。聖賢者，時人之耳目也；時人者，聖賢之身也。且\ProperName{陽子}之不賢，則將役於賢，以奉其上矣。若果賢，則固畏天命而閔人窮也：惡得以自暇逸乎哉？」

或曰：「吾聞君子不欲加諸人，而惡訐以爲直者。若吾子之論，直則直矣，無乃傷於德而費於辭乎？好盡言以招人過，\ProperName{國武子}之所以見殺於\ProperName{齊}也。吾子其亦聞乎！」\ProperName{愈}曰：「君子居其位，則思死其官；未得位，則思修其辭以明其道：我將以明道也，非以爲直而加人也。且\ProperName{國武子}不能得善人而好盡言於亂國，是以見殺。\BookTitle{傳}曰：『惟善人，能受盡言。』謂其聞而能改之也。子告我曰：\ProperName{陽子}可以爲有道之士也。今雖不能及己，\ProperName{陽子}將不得爲善人乎哉？」

\section[後十九日復上宰相書\quad{\small 韓愈}]{{\normalsize 韓愈}\quad 後十九日復上宰相書}
{\parindent=0pt 二月十六日，前鄉貢進士\ProperName{韓愈}謹再拜言相公閣下：}

向上書及所著文後，待命凡十有九日，不得命，恐懼不敢逃遁，不知所爲；乃復敢自納於不測之誅，以求畢其說而請命於左右。

\ProperName{愈}聞之：蹈水火者之求免於人也，不惟其父兄子弟之慈愛然後呼而望之也；將有介於其側者，雖其所憎怨，苟不至乎欲其死者，則將大其聲疾呼而望其仁之也。彼介於其側者，聞其聲而見其事，不惟其父兄子弟之慈愛然後往而全之也，雖有所憎怨，苟不至乎欲其死者，則將狂奔盡氣、濡手足、焦毛髮救之而不辭也。若是者何哉？其勢誠急，而其情誠可悲也。\ProperName{愈}之彊學力行有年矣，愚不惟道之險夷，行且不息，以蹈於窮餓之水火，其既危且亟矣，大其聲而疾呼矣。閣下其亦聞而見之矣，其將往而全之歟？抑將安而不救歟？有來言於閣下者曰：有觀溺於水而爇於火者，有可救之道而終莫之救也，閣下且以爲仁人乎哉？不然，若\ProperName{愈}者，亦君子之所宜動心者也。

或謂\ProperName{愈}：子言則然矣，宰相則知子矣，如時不可何？\ProperName{愈}竊謂之不知言者，誠其材能不足當吾賢相之舉耳；若所謂時者，固在上位者之爲耳，非天之所爲也。前五六年時，宰相薦聞尚有自布衣蒙抽擢者，與今豈異時哉？且今節度觀察使及防禦營田諸小使等，尚得自舉判官，無間於已仕未仕者，況在宰相，吾君所尊敬者，而曰不可乎？

古之進人者，或取於盜，或舉於管庫；今布衣雖賤，猶足以方於此。情隘辭蹙，不知所裁，亦惟少垂憐焉。\ProperName{愈}再拜。

\section[後廿九日復上宰相書\quad{\small 韓愈}]{{\normalsize 韓愈}\quad 後廿九日復上宰相書}
{\parindent=0pt 三月十六日，前鄉貢進士\ProperName{韓愈}謹再拜言相公閣下：}

\ProperName{愈}聞\ProperName{周公}之爲輔相，其急於見賢也，方一食三吐其哺，方一沐三握其髮。當是時，天下之賢才皆已舉用，姦邪讒佞欺負之徒皆已除去；四海皆已無虞；九夷八蠻之在荒服之外者，皆已賓貢；天災時變、昆蟲草木之妖，皆已銷息；天下之所謂禮樂刑政教化之具，皆已修理；風俗皆已敦厚；動植之物、風雨霜露之所霑被者，皆已得宜；休徵嘉瑞、麟鳳龜龍之屬，皆已備至：而\ProperName{周公}以聖人之才，憑叔父之親，其所輔理承化之功又盡章章如是，其所求進見之士豈復有賢於\ProperName{周公}者哉？不惟不賢於\ProperName{周公}而已，豈復有賢於時百執事者哉？豈復有所計議，能補於\ProperName{周公}之化者哉？然而\ProperName{周公}求之如此其急，惟恐耳目有所不聞見，思慮有所未及，以負\ProperName{成王}託\ProperName{周公}之意，不得於天下之心。如\ProperName{周公}之心，設使其時輔理承化之功未盡章章如是，而非聖人之才，而無叔父之親，則將不暇食與沐矣；豈特吐哺握髮爲勤而止哉！維其如是，故于今頌\ProperName{成王}之德而稱\ProperName{周公}之功不衰。

今閣下爲輔相亦近耳，天下之賢才豈盡舉用？姦邪讒佞欺負之徒豈盡除去？四海豈盡無虞？九夷八蠻之在荒服之外者，豈盡賓貢？天災時變，昆蟲草木之妖，豈盡銷息？天下之所謂禮樂刑政教化之具，豈盡修理？風俗豈盡敦厚？動植之物、風雨霜露之所霑被者，豈盡得宜？休徵嘉瑞、麟鳳龜龍之屬，豈盡備至？其所求進見之士，雖不足以希望盛德，至比於百執事，豈盡出其下哉？其所稱說，豈盡無所補哉？今雖不能如\ProperName{周公}吐哺握髮，亦宜引而進之，察其所以而去就之，不宜默默而已也。\ProperName{愈}之待命四十餘日矣，書再上，而志不得通；足三及門，而閽人辭焉：惟其昏愚不知逃遁，故復有\ProperName{周公}之說焉。閣下其亦察之。

古之士三月不仕則相弔，故出疆必載質。然所以重於自進者，以其於\ProperName{周}不可，則去之\ProperName{魯}；於\ProperName{魯}不可，則去之\ProperName{齊}；於\ProperName{齊}不可，則去之\ProperName{宋}之\ProperName{鄭}之\ProperName{秦}之\ProperName{楚}也。今天下一君，四海一國，舍乎此則夷狄矣，去父母之邦矣；故士之行道者，不得於朝，則山林而已矣。山林者，士之所獨善自養而不憂天下者之所能安也。如有憂天下之心，則不能矣。故\ProperName{愈}每自進而不知愧焉；書亟上，足數及門，而不知止焉。寧獨如此而已？惴惴焉惟不得出大賢之門下是懼，亦惟少垂察焉。瀆冒威尊，惶恐無已。\ProperName{愈}再拜。

\section[與于襄陽書\quad{\small 韓愈}]{{\normalsize 韓愈}\quad 與\ProperName{于襄陽}書}
{\parindent=0pt 七月三日，將仕郎守國子四門博士\ProperName{韓愈}謹奉書尚書閣下：}

士之能享大名顯當世者，莫不有先達之士負天下之望者爲之前焉；士之能垂休光照後世者，亦莫不有後進之士負天下之望者爲之後焉。莫爲之前，雖美而不彰；莫爲之後，雖盛而不傳。是二人者，未始不相須也，然而千百載乃一相遇焉；豈上之人無可援，下之人無可推歟？何其相須之殷而相遇之疎也？其故在下之人負其能不肯諂其上，上之人負其位不肯顧其下；故高材多戚戚之窮，盛位無赫赫之光：是二人者之所爲皆過也。未嘗干之，不可謂上無其人；未嘗求之，不可謂下無其人：\ProperName{愈}之誦此言久矣，未嘗敢以聞於人。側聞閣下抱不世之才，特立而獨行，道方而事實，卷舒不隨乎時，文武唯其所用，豈\ProperName{愈}所謂其人哉？抑未聞後進之士有遇知於左右，獲禮於門下者，豈求之而未得邪？將志存乎立功，而事專乎報主，雖遇其人，未暇禮邪？何其宜聞而久不聞也！\ProperName{愈}雖不才，其自處不敢後於恆人，閣下將求之而未得歟？古人有言：「請自\ProperName{隗}始。」

\ProperName{愈}今者惟朝夕芻米僕賃之資是急，不過費閣下一朝之享而足也。如曰：吾志存乎立功，而事專乎報主，雖遇其人，未暇禮焉；則非\ProperName{愈}之所敢知也。世之齪齪者既不足以語之，磊落奇偉之人又不能聽焉，則信乎命之窮也。

謹獻舊所爲文一十八首，如賜覽觀，亦足知其志之所存。\ProperName{愈}恐懼再拜。

\section[與陳給事書\quad{\small 韓愈}]{{\normalsize 韓愈}\quad 與\ProperName{陳給事}書}
\ProperName{愈}再拜：\ProperName{愈}之獲見於閣下有年矣。始者亦嘗辱一言之譽。貧賤也，衣食於奔走，不得朝夕繼見，其後閣下位益尊，伺候於門牆者日益進。夫位益尊，則賤者日隔。伺候於門牆者日益進，則愛博而情不專。\ProperName{愈}也道不加修而文日益有名。夫道不加修，則賢者不與；文日益有名，則同進者忌。始之以日隔之疏，加之以不專之望，以不與者之心，而聽忌者之說：由是閣下之庭無\ProperName{愈}之跡矣。

去年春，亦嘗一進謁於左右矣，溫乎其容若加其新也，屬乎其言若閔其窮也，退而喜也以告於人。其後如\ProperName{東京}取妻子，又不得朝夕繼見。及其還也，亦嘗一進謁於左右矣，邈乎其容若不察其愚也，悄乎其言若不接其情也，退而懼也不敢復進。今則釋然悟，翻然悔曰：其邈也，乃所以怒其來之不繼也；其悄也，乃所以示其意也。不敏之誅無所逃避，不敢遂進，輒自疏其所以，幷獻近所爲\BookTitle{復志賦}以下十首爲一卷，卷有標軸；\BookTitle{送孟郊序}一首生紙寫，不加裝飾，皆有揩字注字處，急於自解而謝，不能竢更寫，閣下取其意而略其禮可也。\ProperName{愈}恐懼再拜。

\section[應科目時與人書\quad{\small 韓愈}]{{\normalsize 韓愈}\quad 應科目時與人書}
月日\ProperName{愈}再拜：天池之濱，\ProperName{大江}之濆，曰有怪物焉；蓋非常鱗凡介之品彙匹儔也！其得水，變化風雨上下於天不難也；其不及水，蓋尋常尺寸之間耳。無高山大陵曠途絕險爲之關隔也；然其窮涸不能自致乎水，爲獱獺之笑者，蓋十八九矣。如有力者哀其窮而運轉之，蓋一舉手一投足之勞也。

然是物也，負其異於衆也，且曰：爛死於沙泥，吾寧樂之；若俛首帖耳搖尾而乞憐者，非我之志也。是以有力者遇之，熟視之若無覩也。其死其生，固不可知也。今又有有力者當其前矣，聊試仰首一鳴號焉，庸詎知有力者不哀其窮，而忘一舉手一投足之勞而轉之清波乎？

其哀之，命也；其不哀之，命也；知其在命而且鳴號之者，亦命也：\ProperName{愈}今者實有類於是。是以忘其疏愚之罪，而有是說焉。閣下其亦憐察之！

\section[送孟東野序\quad{\small 韓愈}]{{\normalsize 韓愈}\quad 送\ProperName{孟東野}序}
大凡物不得其平則鳴：草木之無聲，風撓之鳴；水之無聲，風蕩之鳴。其躍也或激之，其趨也或梗之，其沸也或炙之；金石之無聲，或擊之鳴。人之於言也亦然：有不得已者而後言，其謌也有思，其哭也有懷，凡出乎口而爲聲者，其皆有弗平者乎！樂也者，鬱於中而泄於外者也；擇其善鳴者而假之鳴：金、石、絲、竹、匏、土、革、木八者，物之善鳴者也。維天之於時也亦然，擇其善鳴者而假之鳴。是故以鳥鳴春，以雷鳴夏，以蟲鳴秋，以風鳴冬，四時之相推敓，其必有不得其平者乎！

其於人也亦然：人聲之精者爲言，文辭之於言，又其精也，尤擇其善鳴者而假之鳴。其在\ProperName{唐虞}，\ProperName{咎陶}、\ProperName{禹}其善鳴者也，而假以鳴；\ProperName{夔}弗能以文辭鳴，又自假於\BookTitle{韶}以鳴；\ProperName{夏}之時，五子以其歌鳴；\ProperName{伊尹}鳴\ProperName{殷}；\ProperName{周公}鳴\ProperName{周}。凡載於\BookTitle{詩}\BookTitle{書}六藝，皆鳴之善者也。\ProperName{周}之衰，\ProperName{孔子}之徒鳴之，其聲大而遠。\BookTitle{傳}曰：「天將以夫子爲木鐸。」其弗信矣乎！其末也，\ProperName{莊周}以其荒唐之辭鳴。\ProperName{楚}大國也，其亡也，以\ProperName{屈原}鳴。\ProperName{臧孫辰}、\ProperName{孟軻}、\ProperName{荀卿}以道鳴者也，\ProperName{楊朱}、\ProperName{墨翟}、\ProperName{管夷吾}、\ProperName{晏嬰}、\ProperName{老聃}、\ProperName{申不害}、\ProperName{韓非}、\ProperName{眘到}、\ProperName{田駢}、\ProperName{鄒衍}、\ProperName{尸佼}、\ProperName{孫武}、\ProperName{張儀}、\ProperName{蘇秦}之屬，皆以其術鳴。\ProperName{秦}之興，\ProperName{李斯}鳴之。\ProperName{漢}之時，\ProperName{司馬遷}、\ProperName{相如}、\ProperName{揚雄}，最其善鳴者也。其下\ProperName{魏}、\ProperName{晉}氏，鳴者不及於古，然亦未嘗絕也；就其善者，其聲清以浮，其節數以急，其辭淫以哀，其志弛以肆，其爲言也，亂雜而無章。將天醜其德莫之顧邪？何爲乎不鳴其善鳴者也？

\ProperName{唐}之有天下，\ProperName{陳子昂}、\ProperName{蘇源明}、\ProperName{元結}、\ProperName{李白}、\ProperName{杜甫}、\ProperName{李觀}皆以其所能鳴。其存而在下者，\ProperName{孟郊}\ProperName{東野}，始以其詩鳴；其高出\ProperName{魏}\ProperName{晉}，不懈而及於古，其他浸淫乎\ProperName{漢}氏矣。從吾遊者，\ProperName{李翱}、\ProperName{張籍}其尤也，三子者之鳴信善矣，抑不知天將和其聲，而使鳴國家之盛邪？抑將窮餓其身，思愁其心腸，而使自鳴其不幸邪？三子者之命，則懸乎天矣。其在上也奚以喜，其在下也奚以悲！

\ProperName{東野}之役於\ProperName{江南}也，有若不釋然者，故吾道其命於天者以解之。

\section[送李愿歸盤谷序\quad{\small 韓愈}]{{\normalsize 韓愈}\quad 送\ProperName{李愿}歸\ProperName{盤谷}序}

\ProperName{太行}之陽有\ProperName{盤谷}。\ProperName{盤谷}之間，泉甘而土肥，草木藂茂，居民鮮少。或曰：謂其環兩山之間，故曰「盤」。或曰：是谷也，宅幽而勢阻，隱者之所盤旋。友人\ProperName{李愿}居之。

\ProperName{愿}之言曰：人之稱大丈夫者，我知之矣：利澤施於人，名聲昭於時，坐於廟朝，進退百官，而佐天子出令。其在外，則樹旗旄，羅弓矢，武夫前呵，從者塞途，供給之人，各執其物，夾道而疾馳。喜有賞，怒有刑。才畯滿前，道古今而譽盛德，入耳而不煩。曲眉豐頰，清聲而便體，秀外而惠中。飄輕裾，翳長袖，粉白黛綠者，列屋而閒居，妒寵而負恃，爭妍而取憐。大丈夫之遇知於天子，用力於當世者之所爲也。吾非惡此而逃之，是有命焉，不可幸而致也。窮居而野處，升高而望遠，坐茂樹以終日，濯清泉以自潔。採於山，美可茹；釣於水，鮮可食。起居無時，惟適之安。與其有譽於前，孰若無毀於其後；與其有樂於身，孰若無憂於其心。車服不維，刀鋸不加，理亂不知，黜陟不聞。大丈夫不遇於時者之所爲也，我則行之。伺候於公卿之門，奔走於形勢之途，足將進而趦趄，口將言而囁嚅，處汙穢而不羞，觸刑辟而誅戮，徼倖於萬一，老死而後止者，其於爲人賢不肖何如也？

\ProperName{昌黎}\ProperName{韓愈}聞其言而壯之，與之酒而爲之歌曰：\ProperName{盤}之中，維子之宮。\ProperName{盤}之土，可以稼。\ProperName{盤}之泉，可濯可沿。\ProperName{盤}之阻，誰爭子所。窈而深，廓其有容。繚而曲，如往而復。嗟\ProperName{盤}之樂兮，樂且無央；虎豹遠跡兮，蛟龍遁藏；鬼神守護兮，呵禁不祥。飲且食兮壽而康，無不足兮奚所望；膏吾車兮秣吾馬，從子於\ProperName{盤}兮，終吾生以徜徉。

\section[送董邵南序\quad{\small 韓愈}]{{\normalsize 韓愈}\quad 送\ProperName{董邵南}序}
\ProperName{燕}、\ProperName{趙}古稱多感慨悲歌之士。\ProperName{董生}舉進士，連不得志於有司，懷抱利器，鬱鬱適茲土，吾知其必有合也。\ProperName{董生}勉乎哉！夫以子之不遇時，苟慕義彊仁者皆愛惜焉。矧\ProperName{燕}、\ProperName{趙}之士出乎其性者哉！

然吾嘗聞風俗與化移易，吾惡知其今不異於古所云邪？聊以吾子之行卜之也。\ProperName{董生}勉乎哉！

吾因子有所感矣，爲我弔\ProperName{望諸君}之墓，而觀於其市復有昔時屠狗者乎？爲我謝曰：明天子在上，可以出而仕矣！

\section[送楊少尹序\quad{\small 韓愈}]{{\normalsize 韓愈}\quad 送\ProperName{楊少尹}序}
昔\ProperName{疏廣}、\ProperName{受}二子以年老一朝辭位而去，於時公卿設供張，祖道都門外，車數百兩，道路觀者多歎息泣下，共言其賢。\ProperName{漢}史既傳其事，而後世工畫者又圖其跡，至今照人耳目，赫赫若前日事。國子司業\ProperName{楊}君\ProperName{巨源}方以能詩訓後進，一旦以年滿七十，亦白丞相去歸其鄉。世常說古今人不相及，今\ProperName{楊}與二\ProperName{疏}，其意豈異也？

予忝在公卿後，遇病不能出，不知\ProperName{楊侯}去時，城門外送者幾人？車幾兩？馬幾匹？道邊觀者亦有歎息知其爲賢以否？而太史氏又能張大其事爲傳繼二\ProperName{疏}蹤跡否？不落莫否？見今世無工畫者，而畫與不畫固不論也。然吾聞\ProperName{楊侯}之去，丞相有愛而惜之者，白以爲其都少尹，不絕其祿，又爲歌詩以勸之，京師之長於詩者亦屬而和之；又不知當時二\ProperName{疏}之去有是事否？古今人同不同，未可知也。

中世士大夫以官爲家，罷則無所於歸。\ProperName{楊侯}始冠舉於其鄉，歌\BookTitle{鹿鳴}而來也；今之歸，指其樹曰：「某樹吾先人之所種也，某水某丘吾童子時所釣遊也。」鄉人莫不加敬，誡子孫以\ProperName{楊侯}不去其鄉爲法。古之所謂「鄉先生沒而可祭於社」者，其在斯人歟！其在斯人歟！

\section[送石處士序\quad{\small 韓愈}]{{\normalsize 韓愈}\quad 送\ProperName{石處士}序}
\ProperName{河陽軍}節度御史大夫\ProperName{烏公}爲節度之三月，求士於從事之賢者，有薦\ProperName{石先生}者。公曰：「先生何如？」曰：「先生居\ProperName{嵩}、\ProperName{邙}、\ProperName{瀍}、\ProperName{穀}之間，冬一裘，夏一葛，食朝夕飯一盂、蔬一盤。人與之錢則辭，請與出遊，未嘗以事免，勸之仕，不應。坐一室，左右圖書。與之語道理，辨古今事當否，論人高下，事後當成敗，若河決下流而東注，若駟馬駕輕車就熟路，而\ProperName{王良}、\ProperName{造父}爲之先後也，若燭照、數計而龜卜也。」大夫曰：「先生有以自老，無求於人，其肯爲某來邪？」從事曰：「大夫文武忠孝，求士爲國，不私於家。方今寇聚於\ProperName{恆}，師環其疆，農不耕收，財粟殫亡。吾所處地，歸輸之塗，治法征謀，宜有所出。先生仁且勇，若以義請而彊委重焉，其何說之辭！」於是譔書詞，具馬幣，卜日以{授}\endnote{\BookTitle{觀止}作「受」，據校本改。}使者，求先生之廬而請焉。先生不告於妻子，不謀於朋友，冠帶出見客，拜受書禮於門內，宵則沐浴戒行李，載書冊，問道所由，告行於常所來往；晨則畢至，張\ProperName{上東門}外。

酒三行，且起，有執爵而言者曰：「大夫真能以義取人，先生真能以道自任，決去就，爲先生別。」又酌而祝曰：「凡去就出處何常，惟義之歸。遂以爲先生壽。」又酌而祝曰：「使大夫恆無變其初，無務富其家而飢其師，無甘受佞人而外敬正士，無{味}\endnote{\BookTitle{觀止}作「昧」，據校本改。}於諂言，惟先生是聽，以能有成功，保天子之寵命。」又祝曰：「使先生無圖利於大夫而私便其身圖。」先生起拜祝辭曰：「敢不敬蚤夜以求從祝規。」

於是\ProperName{東都}之人士咸知大夫與先生果能相與以有成也，遂各爲歌詩六韻。遣\ProperName{愈}爲之序云。

\theendnotes

\section[送溫處士赴河陽軍序\quad{\small 韓愈}]{{\normalsize 韓愈}\quad 送\ProperName{溫處士}赴\ProperName{河陽軍}序}
\ProperName{伯樂}一過\ProperName{冀北}之野，而馬羣遂空。夫\ProperName{冀北}馬多天下，\ProperName{伯樂}雖善知馬，安能空其羣邪？解之者曰：吾所謂空，非無馬也；無良馬也。\ProperName{伯樂}知馬，遇其良，輒取之，羣無留良焉。苟無良，雖謂無馬，不爲虛語矣。

\ProperName{東都}固士大夫之\ProperName{冀北}也。恃才能，深藏而不市者，\ProperName{洛}之北涯曰\ProperName{石生}，其南涯曰\ProperName{溫生}。大夫\ProperName{烏公}，以鈇鉞鎮\ProperName{河陽}之三月，以\ProperName{石生}爲才，以禮爲羅，羅而致之幕下。未數月也，以\ProperName{溫生}爲才，於是以\ProperName{石生}爲媒，以禮爲羅，又羅而致之幕下。\ProperName{東都}雖信多才士，朝取一人焉，拔其尤；暮取一人焉，拔其尤：自居守、\ProperName{河南}尹以及百司之執事，與吾輩二縣之大夫，政有所不通，事有所可疑，奚所諮而處焉？士大夫之去位而巷處者，誰與嬉遊？小子後生於何考德而問業焉？縉紳之東西行過是都者，無所禮於其廬。若是而稱曰：大夫\ProperName{烏公}一鎮\ProperName{河陽}，而\ProperName{東都}處士之廬無人焉，豈不可也？

夫南面而聽天下，其所託重而恃力者，惟相與將耳。相爲天子得人於朝廷，將爲天子得文武士於幕下：求內外無治，不可得也。

\ProperName{愈}縻於茲不能自引去，資二生以待老；今皆爲有力者奪之，其何能無介然於懷邪？生既至，拜公於軍門，其爲吾以前所稱爲天下賀，以後所稱爲吾致私怨於盡取也。留守相公首爲四韻詩歌其事，\ProperName{愈}因推其意而序之。

\section[祭十二郎文\quad{\small 韓愈}]{{\normalsize 韓愈}\quad 祭\ProperName{十二郎}文}
{\parindent=0pt 年月日，季父\ProperName{愈}聞汝喪之七日，乃能銜哀致誠，使\ProperName{建中}遠具時羞之奠，告汝\ProperName{十二郎}之靈：}

嗚呼！吾少孤，及長不省所怙，惟兄嫂是依。中年兄歿南方，吾與汝俱幼，從嫂歸葬\ProperName{河陽}，既又與汝就食\ProperName{江南}，零丁孤苦，未嘗一日相離也。吾上有三兄，皆不幸早世。承先人後者，在孫惟汝，在子惟吾；兩世一身，形單影隻。嫂嘗撫汝指吾而言曰：「\ProperName{韓}氏兩世，惟此而已！」汝時尤小，當不復記憶；吾時雖能記憶，亦未知其言之悲也！

吾年十九，始來京城，其後四年，而歸視汝。又四年，吾往\ProperName{河陽}省墳墓，遇汝從嫂喪來葬。又二年，吾佐\ProperName{董丞相}於\ProperName{汴州}，汝來省吾，止一歲，請歸取其孥；明年丞相薨，吾去\ProperName{汴州}，汝不果來。是年，吾佐戎\ProperName{徐州}，使取汝者始行，吾又罷去，汝又不果來。吾念汝從於東，東亦客也，不可以久；圖久遠者，莫如西歸，將成家而致汝。嗚呼！孰謂汝遽去吾而歿乎！吾與汝俱少年，以爲雖暫相別，終當久相與處；故捨汝而旅食京師，以求斗斛之祿；誠知其如此，雖萬乘之公相，吾不以一日輟汝而就也！

去年\ProperName{孟東野}往，吾書與汝曰：「吾年未四十，而視茫茫，而髮蒼蒼，而齒牙動搖。念諸父與諸兄，皆康彊而早世，如吾之衰者，其能久存乎！吾不可去，汝不肯來，恐旦暮死，而汝抱無涯之戚也！」孰謂少者歿而長者存，彊者夭而病者全乎！嗚呼，其信然邪？其夢邪？其傳之非其真邪？信也，吾兄之盛德而夭其嗣乎？汝之純明而不克蒙其澤乎？少者彊者而夭歿，長者衰者而全存乎？未可以爲信也，夢也，傳之非其真也；\ProperName{東野}之書，\ProperName{耿蘭}之報，何爲而在吾側也？嗚呼！其信然矣，吾兄之盛德而夭其嗣矣！汝之純明宜業其家者不克蒙其澤矣。所謂天者誠難測，而神者誠難明矣！所謂理者不可推，而壽者不可知矣！雖然，我自今年來，蒼蒼者或化而爲白矣，動搖者或脫而落矣，毛血日益衰，志氣日益微，幾何不從汝而死也！死而有知，其幾何離；其無知，悲不幾時，而不悲者無窮期矣！汝之子始十歲，吾之子始五歲，少而彊者不可保，如此孩提者又可冀其成立邪？嗚呼哀哉，嗚呼哀哉！

汝去年書云：比得軟腳病，往往而劇。吾曰：是疾也，\ProperName{江南}之人常常有之。未始以爲憂也。嗚呼！其竟以此而殞其生乎？抑別有疾而至斯乎？汝之書六月十七日也，\ProperName{東野}云：汝歿以六月二日，\ProperName{耿蘭}之報無月日：蓋\ProperName{東野}之使者不知問家人以月日，如\ProperName{耿蘭}之報不知當言月日，\ProperName{東野}與吾書，乃問使者，使者妄稱以應之耳。其然乎？其不然乎？

今吾使\ProperName{建中}祭汝，弔汝之孤與汝之乳母。彼有食可守以待終喪，則待終喪而取以來；如不能守以終喪，則遂取以來。其餘奴婢，並令守汝喪。吾力能改葬，終葬汝於先人之兆，然後惟其所願。嗚呼！汝病吾不知時，汝歿吾不知日；生不能相養於共居，歿不能撫汝以盡哀，斂不憑其棺，窆不臨其穴；吾行負神明而使汝夭，不孝不慈，而不得與汝相養以生，相守以死；一在天之涯，一在地之角，生而影不與吾形相依，死而魂不與吾夢相接：吾實爲之，其又何尤？彼蒼者天，曷其有極！

自今已往，吾其無意於人世矣。當求數頃之田於\ProperName{伊}\ProperName{潁}之上，以待餘年，教吾子與汝子幸其成，長吾女與汝女待其嫁：如此而已。嗚呼！言有窮而情不可終，汝其知也邪？其不知也邪？嗚呼哀哉，尚饗。

\section[祭鱷魚文\quad{\small 韓愈}]{{\normalsize 韓愈}\quad 祭鱷魚文}
{\parindent=0pt 維年月日，\ProperName{潮州}刺史\ProperName{韓愈}，使軍事衙推\ProperName{秦濟}，以羊一豬一投\ProperName{惡谿}之潭水，以與鱷魚食，而告之曰：}

昔先王既有天下，列山澤，罔繩擉刃，以除蟲蛇惡物爲民害者，驅而出之四海之外。及後王德薄，不能遠有，則\ProperName{江}\ProperName{漢}之間，尚皆棄之以與\ProperName{蠻}夷\ProperName{楚}\ProperName{越}，況\ProperName{潮}嶺海之間，去京師萬里哉？鱷魚之涵淹卵育於此，亦固其所。今天子嗣\ProperName{唐}位，神聖慈武，四海之外，六合之內，皆撫而有之，況\ProperName{禹}跡所揜，\ProperName{揚州}之近地，刺史、縣令之所治，出貢賦以供天地宗廟百神之祀之壤者哉？鱷魚其不可與刺史雜處此土也！

刺史受天子命，守此土，治此民，而鱷魚睅然不安谿潭，據處食民畜熊豕鹿麞，以肥其身，以種其子孫，與刺史亢拒，爭爲長雄。刺史雖駑弱，亦安肯爲鱷魚低首下心，伈伈睍睍，爲民吏羞，以偷活於此邪！且承天子命以來爲吏，固其勢不得不與鱷魚辨。鱷魚有知，其聽刺史言：

\ProperName{潮}之州，大海在其南。鯨鵬之大，蝦蟹之細，無不容歸，以生以食，鱷魚朝發而夕至也。今與鱷魚約：盡三日，其率醜類南徙於海，以避天子之命吏。三日不能至五日，五日不能至七日，七日不能，是終不肯徙也，是不有刺史，聽從其言也；不然，則是鱷魚冥頑不靈，刺史雖有言，不聞不知也。夫傲天子之命吏，不聽其言，不徙以避之；與冥頑不靈而爲民物害者，皆可殺。刺史則選材技吏民，操強弓毒矢，以與鱷魚從事，必盡殺乃止。其無悔！

\section[柳子厚墓誌銘\quad{\small 韓愈}]{{\normalsize 韓愈}\quad \ProperName{柳子厚}墓誌銘}
\ProperName{子厚}諱\ProperName{宗元}。七世祖\ProperName{慶}，爲\ProperName{拓跋魏}侍中，封\ProperName{濟陰公}。曾伯祖\ProperName{奭}爲\ProperName{唐}宰相，與\ProperName{褚遂良}、\ProperName{韓瑗}俱得罪\ProperName{武后}，死\ProperName{高宗}朝。皇考諱\ProperName{鎮}，以事母棄太常博士，求爲縣令\ProperName{江南}。其後以不能媚權貴失御史。權貴人死，乃復拜侍御史，號爲剛直。所與游皆當世名人。

\ProperName{子厚}少精敏，無不通達。逮其父時，雖少年已自成人，能取進士第，嶄然見頭角；衆謂\ProperName{柳氏}有子矣。其後以博學宏詞授集賢殿正字。儁傑廉悍，議論證據今古，出入經史百子，踔厲風發，率常屈其座人；名聲大振，一時皆慕與之交，諸公要人爭欲令出我門下，交口薦譽之。

\ProperName{貞元}十九年，由\ProperName{藍田}尉拜監察御史。\ProperName{順宗}即位，拜禮部員外郎。遇用事者得罪，例出爲刺史；未至，又例貶州司馬。居閒益自刻苦，務記覽，爲詞章汎濫停蓄，爲深博無涯涘，而自肆於山水間。\ProperName{元和}中，嘗例召至京師，又偕出爲刺史，而\ProperName{子厚}得\ProperName{柳州}。既至，歎曰：「是豈不足爲政邪！」因其土俗，爲設教禁，州人順賴。其俗以男女質錢，約不時贖，子本相侔，則沒爲奴婢。\ProperName{子厚}與設方計，悉令贖歸；其尤貧力不能者，令書其傭，足相當，則使歸其質。觀察使下其法於他州，比一歲，免而歸者且千人。\ProperName{衡}、\ProperName{湘}以南爲進士者，皆以\ProperName{子厚}爲師，其經承\ProperName{子厚}口講指畫爲文詞者，悉有法度可觀。

其召至京師而復爲刺史也，\ProperName{中山}\ProperName{劉夢得}\ProperName{禹錫}，亦在遣中，當詣\ProperName{播州}。\ProperName{子厚}泣曰：「\ProperName{播州}非人所居，而\ProperName{夢得}親在堂，吾不忍\ProperName{夢得}之窮，無辭以白其大人；且萬無母子俱往理。」請於朝，將拜疏，願以\ProperName{柳}易\ProperName{播}，雖重得罪，死不恨。遇有以\ProperName{夢得}事白上者，\ProperName{夢得}於是改刺\ProperName{連州}。嗚呼！士窮乃見節義。今夫平居里巷相慕悅。酒食游戲相徵逐，詡詡強笑語以相取下，握手出肺肝相示，指天日涕泣，誓生死不相背負，真若可信；一旦臨小利害，僅如毛髮比，反眼若不相識；落陷穽，不一引手救，反擠之又下石焉者，皆是也。此宜禽獸夷狄所不忍爲，而其人自視以爲得計，聞\ProperName{子厚}之風，亦可以少媿矣！

\ProperName{子厚}前時少年，勇於爲人，不自貴重顧藉，謂功業可立就，故坐廢退；既退，又無相知有氣力得位者推挽，故卒死於窮裔，材不爲世用，道不行於時也。使\ProperName{子厚}在臺省時，自持其身已能如司馬、刺史時，亦自不斥；斥時有人力能舉之，且必復用不窮。然\ProperName{子厚}斥不久，窮不極，雖有出於人，其文學辭章，必不能自力以致必傳於後如今，無疑也。雖使\ProperName{子厚}得所願，爲將相於一時；以彼易此，孰得孰失，必有能辨之者。

\ProperName{子厚}以\ProperName{元和}十四年十一月八日卒，年四十七。以十五年七月十日歸葬\ProperName{萬年}先人墓側。\ProperName{子厚}有子男二人：長曰\ProperName{周六}，始四歲；季曰\ProperName{周七}，\ProperName{子厚}卒乃生。女子二人，皆幼。其得歸葬也，費皆出觀察使\ProperName{河東}\ProperName{裴君}\ProperName{行立}。\ProperName{行立}有節概，重然諾，與\ProperName{子厚}結交，\ProperName{子厚}亦爲之盡，竟賴其力。葬\ProperName{子厚}於\ProperName{萬年}之墓者，舅弟\ProperName{盧遵}。\ProperName{遵}，\ProperName{涿}人，性謹慎，學問不厭。自\ProperName{子厚}之斥，\ProperName{遵}從而家焉，逮其死不去；既往葬\ProperName{子厚}，又將經紀其家，庶幾有始終者。銘曰：

是惟\ProperName{子厚}之室，既固既安，以利其嗣人。

% Proofed 19 June 2022
% Ref:
%  - 馬其昶, 馬茂元, 韓昌黎文集校注, 上海古籍(1986)
%  - 古文觀止, 中華書局(1959)
